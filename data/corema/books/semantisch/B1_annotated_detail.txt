    wiltu machen kreppelin inder fasten so nym nuesz vnde figen vnd stosz die cleine vndir ein ander vnd wuercz isz nach dinem willen vnd werme isz in oley vnd erwelle isz in eime erhabendem deyge in creppelin wise in einer pannen vnd gip isz kalt ubir disch daz sint wol smacken kreppelin
  wiltu fladen in der fasten machen so nym allerley fischrogen an barben rogen vnd stosz sie clein mit enwenig wiszes meles daz isz werde als ein strueben deig vnd ferbe isz vnd gusz isz uff den fladen deig vnd back yne in eime oben daz werden gar schone vnd gude fladen
  wiltu felthuner inder fasten eszen so nym czwey ergraben huelczer inder formen als ein raphuene vnde nym fische vnd du die hut vnd grete dauon vnd hacke sie gar clein vnd worcz isz gar wol vnd drucke isz in die formen vnde suet isz da mit so gewynnet isz ein forme als ein rephune vnd salt isz dan braden vnd mit hechten spicken so hastu ein gebraden raphuen vnd ist fromde eszen  auch machstu machen daz in waz formen du wilt vnd magistu auch da von fullen fisch derme blasen vnd magen
  wiltu gebacken strueben von fischen machen so nym wilcherley fische du wilt vnd du die huet vnd grede abe vnd hacke die fische clein vnd rijb dar vnder ein broszem brodes vnd wuercze isz wol vnd strijch isz mit eime nassen messer czue samen inder formen als ein brot vnd lege isz indie panne vnd erwelle isz darnach gijp yme ein forme als strueben vnd du isz in einen spisz vnd spicke isz mit hecht braden
  wiltu gebacken kreppelin von fischen machen so nym fische vnd du yne also dauor stat vnd du eynwenig winber darin vnd sint die fische grosz sint so mache daz gederme vnd die magen schon vnd kere sie vmme vnd fulle sie mit dem gehecke vnd sueit sie vnd waz von dem gehecke ubir blybet daz mach czue samen vnd welle isz irgent in vnd suet isz dan vnd gib isz mit den leberen vnd mit den gebraten rucken in eyme gelen peffer so hastue eyn gut eszen
  wiltu machen ein roit muesz von krebischen so nym krebesz vnd czueg daz bose usz den augen vnd czuch auch den vadem usz dem czagel vnd stosz daz ander gar wol vnd rijb ein wijsz broscham brots  dar vnder vnd trybe isz mit mylch dorch ein wijsz duech vnd cloppe eyer dar vnder vnd due isz in eyn panne so wirt ein recht roit muesz dar usz du magistu isz wuerczen ob du wilt
  wiltu machen einen peffer an krebiszen so nym recht gesoden krebisz vnd du die schalen dauon vnd briche die beyn dauon darnach so nym ander krebisz vnd snyde die auch czue den auegen abe vnd du die magen dausz vnd suet die gar wol vnd slag sie dorch mit wyne adir mit eszige vnd beworcze sie vnd ferbe sie auch nach dinem willen vnd mach also einen peffer mit den geschilten krebeschen daz ist ein frymde eszen 
  wiltu machen gefult krebische so nym grosz krebische vnd du die schalen dauon vnd als gancze vnd du daz innerst darusz vnd wirff daz bose dauon vnd hacke das vndir ein ander vnd slage gebacken eyer darvnder vnd wurcze isz vnd ferbe isz vnd fulle die schalen widder damit vnd stosz die schalen vnder ein ander vn stosz sij an ein spisselin vnd brade sij uff eime roist aber inder fasten so nym broszem brodes vor die eyer vnd ander dinck daz czuder fasten gehoret vnd fulle sij damit
  wiltu czu sommer galrein ubir fische machen so behalt die  schueppen von allen fischen vnd besuender von hechten vnd wan du suelczen wilt so nym die schueppen vnd du sie in ein wysz duechelgin adir seckelgin vnd suede daz mit den fischen vnd so sie gesoden sint so druecke daz seckelin usz vnd due worcze vnd saffran dar ane vnd die uszgedruecket bruwe
  wjltu galreinen puluer machen so saltu nemen vil fisch blasen vnd czue haueff samenen vnd suede sie gar wol daz sie sich czurtriben laszen vnd daz der bruewe wenig sij vnd secze isz in ein geleset panne vnd lasz isz erharten darnach stosz isz czu puluer vnd wan du galrein machen wilt so nym des selben puluer als hieuorgeschriben ist mit der wagen du salt nemen czu yder masz ein halb gederret loit puluers
  wbir ein puluer czu galreinen nym bonen erweisz adir wicken blut vnd derre daz ander luefft vnd puluers vnd so du ein galrein machen wilt so du des selben puluers in ein cleine seckelin vnd sut isz mit den fischen vnd so sie gesoden sint so druck daz seckelin usz vnd du worcz vnd saffran dar ane als du wilt vnd nym czue yder eynre masz des puluers czwey loit
  wjltu abir ein galrein machen so nym kelberin fusz vnd mach  die rein vnd sude sij als sere daz daz gebein ab falle vnd das sie sich laszen czuertriben als ein musz so gusz isz usz in ein subir geschirre vnd lasz isz ander lufft erherten als lyme vnd mach daz czu poluer vnde sulcze da mit fische adir fleisch wan du wilt in dem jar so bestet isz feste man mag isz auch wol sulzen ubir ein jarr adir czwei odir wan man wil
  wjltu abir ein hart bestanden galrey machen in alre hicze indem iare so nym husen blasen davon besteet sij schon vnd hart wan vnd wie dick man wil an allen czwyuel auch sint alle fischblasen gut in galreinen czubestehen
  wjltu abir galrein machen so lasz dir machen ein geschirre von erden daz uebirgleset sij dar in guesz die galrein czu sommer vnd grab daz geschirre indie erde einer spannen dieff so besteet sij 
  wiltu abir ein galrey machen von einer rechuet so nym die huet vnd bruewe das hare abe vnd mach sie gar suberlich vnd sude sij vnd krymp sij czu samen dan czu snyde sij spannen lang vnd czweyer finger breyt vnd mach ein gude suelcze dar usz wol gestanden
  wjltue ein vigen bruwe machen so nym vnd stosz ye sesz vygen  an eynen spisz vnd mach dir als vil du wilt vnde sude sij in eime kessel adir haben vnd nym win glijch vnd guesz isz dar an darnach nym pefferbroit vnd auch enwenig wisz brodes darczu getreben vnd du isz in die soppen von den vigen vnd honig vnd eszig vnd slage isz dorch ein duch vnd beworcze isz alles vnder ein ander vnd lege die vihen in ein geschirre vnd guesz isz darane vnd wan due isz an richten wilt so strauwe erwilte winber als vil due wilt daruff
  wjltu machen ein mandel musz so nym mandelen vnd stoisz sij wol vnd mache ein dicke mylch dauon vnd slag sij dorch ein duech in ein panne vnd rijp enwenig wisz brodes dar vnder vnd gusz enwenig wins dar ane vnd lasz isz erwallen darnach schudde isz in ein syep vnd sijhe daz wasser dauon vnd richte isz langlecht an mit mandelkern vnd gusz auch mandelen mylch darueff als vil dich guet duencket
  wjltu machen ein lebermusz so nym ein hyrcze lebern vnd brayt sij vnde snyt dan daz ueszteyl abe vnd stoisz isz wol mit ruckeme brode mit honig win vnd eszig vnd trybe isz dorch ein duch vnde worcze isz wol vnde erwelle isz so wirt isz swarcze vnd gib isz kalt czu der leberen du salt abir vor die leber erwellen
  wjltu machen ein gebraden leber in peffer so nym ein frische leberen  vnd brait die als uor stait vnd snyde daz ueszerst abe vnd stoisz sie mit ruckem brode vnd du bruewe daran vnd win adir eszig vnde snyde die leber czu snyden vnd lege sij in peffer vnde wuercze isz vnd erwelle isz in einer pannen
  wjltu machen ein gebraten mylch so nym mylch vnd eyer glijch vil vnd slag daz faste vndir ein ander vnd du salcze vnde saffran dar ane vnd du isz in einen hauen vnd secze den in einen siedenden kessel so daz daz wasser nit inden hauen gee vnd laisz isz sieden bisz isz hart wirt vnd gib isz vor ein muesz wiltu isz abir braden so schuedde isz uff ein duech vnd ringe daz duch vmb daz daz wasser usz gee so wirt isz hart als ein kese darnach snyt daz czue schiben vnd brat die schiben uff eime rost vnd beguesz isz mit smalcze vnd sprewe worcze daruff
  wjltu machen ein cruselecht muesz so nym eyer vnd mele vnde mach einen harten deych daruesz darnach mach den deyg czu dunnen bleteren vnd bespree sie mit mele daz sie nit cleiben vnd winde daz ubir ein ander vnd scharbe sie clein als der petersilge scharbet darnach nym eyer milch vnd enwenig meles vnd mach ein dunne wisz muesz vnd lasz isz erwallen vnd du daz gescharbte indaz muesz vnd laz isz erwallen vnd so due isz ane richtest so machestue isz mit czuecker bestrauewen
   wiltu machen ein holder musz so nym hulder plumen vnd milch vnd sude die plumen da in wol darnach slach sie dorch ein duch dan nym gereben semelen vnd eyer vnd mach ein musz dauon vnd wuercze isz abdu wilt
  wiltu machen ein lauchmusz so nym wyszen lauch vnd snde den eins vinger lang vnd brat ine mit smalcze garwol vnde gusz wasser dar ane vnd laisz isz erwallen vnde lege isz in ein syep so get daz nasche herabe darnach so lege isz in einen hauen vnde gusz milche dar ane die mit wyszem brode dorch ein duch geczogen sij vnd due smalcze dar ane vnd sude isz mit swinem fleische
  wjltu machen ein wachtel kruet so nym wyn peterselige vnde snde sy eingliddes lang vnde nym ein wachtel die wol intweyt sij vnd daz des cruedes czwirnit als vil sij als die wachtel grosz ist vnd sude isz in einem hauen vnder ein ander
  wiltu machen einen wachtel bry so nym ein adir wie vil du wilt der wachtelen vnd sude sij in einem hauen darnach du isz uesz vnd suede hyrsen inder wachtelen bruewe vnd roiste die wachtel uff eym roist vnd gib isz uff den selben brye
   wiltu machen ein kuerbes musz so nym kuerbes vnd snide die vszerste huet da von so das die kuerbesze nit czue alt sin vnd bruewe sie in siedem wasser vnd hacke sij dan clein vnd sude sij mit gudem kastruenem fleysz vnde wan sie schiere gesoden sint so nym daz fleysche daruesz vnd guesze milch darane vnd lasz isz wol sijden vnd gyp daz fleische damit
  nym gruendelen vnde auch specke vnd snde den specke als lang die gruendelen vnde sude das alles mit ein ander dan gelichet daz alles gruendelen
  wiltu machen ein guede gefalden worst so nym einen hinderen darm von eime kalbe vnd schabe yn ueszer heiszem wasser vnd mache yne rein vnde hacke die luenge vnd specke vnd wuercze isz wol vnd fasze isz inden darme auch so nympt man gern daz hirn vnde eyer doteren petersilige vnde milch darczu so heist isz dan ein hyrn wornst darnach so sude sij vnd brade sij dan ueff eime roist vnd gib isz drocken adir mach isz in ein gele bruwe dar uebir ein wenig wines vnd worcze isz
  wiltu einen kalbscop fullen vnde braden so sude in wol darnach briche yme die hyrnschalen vnd due gude worcze dar in vnd guesz heysz smalcze dar in vnd brat yne uff eym roist vnd gip isz heysz
   wiltue einen behenden guden kappus machen so grab mangolt usz mit den worczelen vnd wesche daz gar sueberlich vnde suede isz in gesalczem wasser in eime kessel bisz daz isz genuech sij so czuge isz usz vnd lege isz von ein ander uff ein schone bret adir duech vnd lasz isz wol kalten so du yme die uebirhuet abe vnd lege isz dan in eine geschirre vnd du senff eszig honig vnd saffran darczu so hastu einen gueden kappusz
  den selben kappus magistu auch machen mit sueszem pueluer vnd vigen da in sieden vnd win eszig vnd winber vnd mandelkerne dar uff strauewen vnd du magist auch mispelen beren vnd allerhande dar in duene beide rueben snydde vnd kappusz
  wiltu ein rechleber machen so nym die leber vnd roist sij adir suede sie gar wol vnd hacke sij darnach cleyn vnd stoisz sij mit rueckem brode vnd due an die bruewe win esczig vnd sude das so wirt isz swarcze darnach hacke specke klein dar in vnde wan isz gar gesuedet so mach ein blae von eyeren jn einer pannen vnd wan du isz angerichtest so legestue daz selbe blat darueff
  wiltu machen ein clapworst von einer leberen so nym die leber vnd hacke sij clein also grune vnd hacke eyer dar in vnd wiszbroit vnd wurcze isz vnde ferbe isz vnd wint isz in necze und brate isz
   wiltu machen ein leber sulcze von rechaltern vogelen so nym die vogel vnd bereyt sie schone vnd lasz die magen gancze dain vnd erwelle sie in einer pannen mit fleische bruewe dar nach brait sie in smalcze so nym dan ein leber von eime schaff odir von eime kalbe vnd stosz die wol vnd nym also vil brots auch darczu vnd gusz wenig wins vnde esziges dar ane vnd slach isz durch ein duche vnd worcze isz vnd verbe isz wol vnde laisz isz erwallen vnd gip die vogel darueff
  wjltu machen ein voreszen von eyme hasen so nym die lunge die leberen die wueste die swancze von den hasen vnd snde isz clein wuerfelecht vnd back den swancze mit wine adir mit eszige vnd sude isz damit vnd due wenig bruwe darane vnde win vnd eszig das isz genug sij vnd hacke specke daran
  wjltu ein sulcze czue einer gans machen so nym ein junge gans so sij ander wele sij vnd brat die gar schone darnach so nym clobelauch vnd wysz brot glijch vil vnd stoisz das wol vnd gusz win dar ane vnd esczig vnd strijch isz dar ane vnd worcze isz wol wan der safferan benymmet yme den gesmacke
   wiltu ein fulle machen czu einer gans die da jung sij vnd in der welle sij odir elter so lufft sie als ein hune vnd stoisz knobelauch vnd peffer in eyme stein vnde fulle die gans da mit vnd auech mit wecholtern beren vnd stoisz sie auech inwenig vnd hacke specke darczu vnd du grune winber dar vnder als vil du wilt vnd fulle isz damit
  wjltu machen gude salze czu eime lenden braden so brade yne schon darnach so nym rucken broit essig vnd petersilge vnd stoisz daz gar wol in eime morselstein vnd rijbe isz dan subir dorch ein wysz duch vnd gyb isz ubir disse czu dem gebraten
  wiltu basteden machen so nym harten wol gewallen deig vnd hacke ein junge dube ein jung hune vnd guden specke snyde clein worffellecht vnd lege daz inden deyg vnde wurcze isz wol vnd lege ein blat von einem eyer deyge darubir vnd backe isz dan in einem offen
  wiltu machen einen buben pulbe so nym eins kalbes czunge vnd lungen vnd snyt die gar wol vnd snyt specke dar vnder vnde hacke isz clein vnd slage eyer darane vnd saffran vnd peffer vnde mach dan eyer bleter vnd bewelle isz dar in vnd bestrijch isz andem ende mit eyeren vnd back isz insmalcze
  wiltu machen krumme kreppelin also rosz ysen so nym gereben kese  vnd halb also vil meles vnd slag eyer dar in vnd wuercze isz vnde sude isz vndir ein ander vnd walge isz uff eime brede vnd mach lang stueczel vnd dunne vnd backe isz in vil smalczes dar nach suede isz in einer suffen vnd gyp isz czu dische
  wiltue machen einen heydenschen kuchen so mag einen deyg mit ydelen eyeren so due aller harteste magist vnd verbe isz vnd welle isz czu dunnen bladeren vnd back isz in smalcze vnd nym gueten win vnd halb also vil honiges vnde erwelle isz mit ein ander vnd czuch das gebacken dar duerch vnd bestrauwe isz wol mit gueten winberen ab du wilt
  wiltu machen gulden snydden so nym eyer doderen saffran vnd salcze vnd cloppe isz vnd czuch die snyden da dorch vnd backe sij vnd du czucker dar uff vnd gyp salce darbij
  wiltu gebacken morach machen so nym clein morech vnd wesche sie schon vnde snyde die bueczelin dauon vnd mach einen dunnen deig von wyszem mele vnde gusz enwenig wins dar ane vnd ferbe isz vnd czuech die morach da durch vnd backe sij
  wiltu gebraden eyer backen so nym eyer vnde brade die vnd nym einwenig smalczes in ein panne das sie kueme nasz davon werde vnd brich die eyer uff mit eime messer an der spiczen uff das dritteteil vnd gusz die in panne vnd back sij
   wiltu machen ein gebackens von czeger vnd kese so mach einen deig von mele vnd von czeger geliich vnd slage eyer dar in vnd verbe isz vnd daz der deyg dick sij darnach so nym einen teller vnd due des teyges eins koch leffelfolle dar uff vnd strijch isz lengelecht mit einem messer dar abe in heysz smalcze so hastu schone gebacken kuchelin die gyp mit czucker
  wiltu kruse eyer machen so brich die eyer ander groszen spiczen uff vnd lere die schalen vnd nym ydel eyer doteren vnde slag die wol vnd due wuercze saffran vnd gescharffte petersilge adir selbe dar in vnd roiste isz in einer pannen vnd hacke isz clein vnd due isz widder indie schalen vnd stosz sie an ein spisselin vnde brat sie uff eym rost
  wiltu gebraden struben machen so nym struben vnd hacke die clein vnd sude sij in dicker mylch vnd cloppe czwey eyer adir drue darczu vnd ferbe isz vnd puluer isz vnd so du isz an richten wollest so bestrauewe isz mit etwaz
  wiltu machen ein gebraten muesz so nym ydel eyer vnd also vil smalczes vnde salczes vnd mach isz nit czuheisz vnd du isz in ein panne vnde brade isz da in
  wiltu machen ein suelcze czu huneren so nym alte hunere vnd briche sij von ein  ander vnd snde das gebrat dauon also daz die bein an ein ander hefften vnd czuhack daz gebrete vnd due brot specke vnd wurcze dar vnder vnd lege isz widder an sin gebeyn vnd du die huet dar ubir vnd heffte sie czuesamen daz sie sich nit strube vnd sude isz auch wol vnde subir vnd gyp isz mit der bruewe
  wiltu spinferkelen wol vnd suber braden so nym eyer in smalcze geruert vnd hacke die lungen darvnder vnd wuercze isz wol vnd fulle isz damit vnde erwelle isz in einem kessel vnd brade isz dan in einem spisse vnd czuch yme ein worst nach der lenge dorch den munt auech ist guet fullen mit wacholder vnd knobelauch der isz gern hait
  wiltu machen eine slehen sulcze so nym czijtige slehen vnde sij in einer pannen mit enwenig wins vnd mit esczig vnd mit einer broschem brodes vnd so isz gesoden ist so slage isz duerch ein duch
  an vogel adir an hunre sude rechalter vogel gar wol in einer pannen mit frischer fleysche bruewen vnd das sij dar in erwallen dar nach roiste sie wol in smalcze nu nym ein scheffen adir kelberm leber vnde sude die vnd stoisz sie garclein mit also vil brodes vnd gusz win adir esczig ar sie beyde daran vnd czuge isz dorch vnd worcz isz vnde  vnd verbe isz vnd laisz isz ewallen vnd gip die vogel darin
  wiltue isz abir gern susze eszen vnd so du ein gut teyl honiges dar vnder nach dinem willen dar in magistue geben rephuner vogelle czame huner gebraden vnd einen geprasten kop ein gebraden hirze leberen adir ander ding
  nim eszig wyn vnd honig vnd pefferbrot vnd stoisz vnder ein ander vnd slage isz duerch vnd mach isz dunne vnd wurcze isz vnde erwelle isz vnd gib isz kalt ab du wilt nim fische adir fleische adir wiltbrait gesodens adir gebradens darczue
  ein knobellach galrat czu einer gans nym ein junge gans vnde brade sij schon darnach nym knobelauch vnd wysz broit gelijch vil vnd stoisz das wol vnd du dan wyn eszig dar an vnd honig vnde slage isz dorch vorhin vnd magist isz beworczen abe du wilt isz ist abir nit gewonlich
  wber ein fulle nym specke vnd gruene beren vnde wacholteren vnd petersilige gehackit vnd fulle sij mit czwibollen vnd petersilgen vnde speck adir wo mit du wilt
  nym clein rorlin vnd snyde die knoppe dar abe vnd czug dar ubir einen starken deyg vnd backe isz in vil smalczes vnd czuch die rorlin darusz so wirt daz gebacken als isz pyffen werden hoil vnd  bestrauwe sij mit czuecker ab due wilt
  snyde senuel eppel clein worffellecht als specke vnd brat die in smalcze buttern adir oley bisz isz brune wirt vnd strauwe isz dan uff musz adir bry als gryben das ist hobelich inder fasten
  wiltu einen sueren kappus machen so nym suren heuen deyg darczu vnd gemalen senff adir sude win adir wasser mit wynsteinen vnd lasz daz lueter werden vnde gusz daz dar vnder mit rowen gehacketen zwybollen
  nym win vnd honig glijch vil vnd erwelle isz vnd schume das wol darnach nym slehen dye wol gereynget sin vnd lege sie dar in also gewuerczit auch magistu mispelen vnd beren dar in gespicket geben mit wuerczen vnd nym so vil du an richtest so blibet dem gewurcziten sin crafft
  du magist auch machen sals von petirsilligen mit ruckem brode vnd dorg geslagen mit eszige die salse ist guet czu einem braden
  von czydigen slehen mach auch also ein salcze von muleberen mach auch also ein salcze sude sij mit win vnd mit honig vnde mit eszige vnd mit brode vnde slage isz dorg das isz dicke werde als ein latwerge vnd worcze isz vnd slage isz uff ein bret daz isz druecken werde vnde snde isz vnd wan du isz geben wilt so czue drybe isz mit warmem win
   mach aber ein forme ubir ein model wie du wilt usz einem deyge von eyeren vnd backe den enwenig uff einem breyden ding in einem oben das die forme der masz du haben wilt hart werde dan du das widder heruesz dan nym ein wol gesoten czurstoszen hune vnd du dar in eyer wurcze vnd honig vnd slag das alles dorch vnd du ye in ein forme als manich du machist einen leffel vol vnd secze die widder in den offen so wirt das uff gen vnde wirt ein hoffelich essen
  nym vigen winbern vnde honig hacke isz vnder ein ander myt wuerczen vnde guden dingen vnd due isz in eppel vnde heffte isz mit eime hulczen spisgin czu samen vnd backe isz in eime degel mit win das wirt houelich
  slag ein gesoten hyrn myt eyeren vnd wissem brode dorch ein duch vnd sude daz mit feyster bruwe so wirt isz ein hyrn musz
  nym kirsen adir slehen myspelen adir waz von stein obisze ist vnd slag isz durch vnd brenge ein wenig honiges dar in vnd du isz czue dem fuere in einen haffen vnd laisz isz dicke werden so wyrt von yderley ein besunder gut eszen
  slag erperen dorch mit wiszem brode vnd mit honige vnde mit wuerczen vnde mit eszige daz ist selczen
   ein gebackens von sieben farben bestrijch ein panne mit smalcz vnd slag das wijsz von eyeren dar in daz die nit burnen ane vnd ferbe ein yglichs eyes wysz mit einerley farben wilch du wilt vnd wan due dan also gebeckest als vil du wilt so lege dan ye eins uff das ander vnd bestrijch die ende al vmb mit eime eyer deygelin vnd lege yne dan widder indie panne mit smalcze so wist isz czu samen vnd ist houelich
  nym einen erwelten fische bij drin stucken grosz vnd das du wilt gesoden hain das bewint mit eyme duchelin in esczig geneczet vnd lege den visch uff einen roist vnd beguesz das ander stuck mit smalcze vnd du ein melebly dar uff daz dritte laz sust braden
  nym gehackit drueben czwey adir drue eyer darczue gecloppet vnd sude isz in dicker mylch verbe isz vnd strauewe wuercze daruff
  stosz knobelauch peffer specke wecholter vnde ein bere myt enwenig brodes vnd trueben vnd fulle da mit die gansz
  ein hoffelichs gebackens mach ubir ein forme ubir ein model ubir ein schussel adir becher adir waz du gern habist usz einem deyge von eyeren das den in einem kessin den stoisz czweckly indas gebacken dan so du rorlin uff das czwicklyn vnd bestecke isz allenthalben vnd du  prumen ab was du wilt in das gekuech
  nym baumnusz die wyl die schalen nit vahent an czu harten vnd dorch stich sie mit einre sulen vnd lege sie ingesalczen wasser viij tage so czuhet isz yme die bitterkeit usz dar nach wesche sie suber vnd sude sie mit win vnd honig garwol bestrauewe sij mit worczen vnde wuercze die bruwe auch vnd halt isz inder bruewe in eim glesen geschirre also das die bruwe die nuesze bedecken das sij nit schymmelich werden also bewuercze mit muescaden kanel adir czymmenrynden adir ander sust wuercze
  mntphach meydauewe mit eime lilachen vnd lege peterlyn samen dar in ein nacht adir einen dag vnd beysz yn dar in dan so nym bonen vnd stoisz sie czu pueluer lege daz pueluer war du wilt vnd werff den peterseligen samen dar in so wyst er
  das petirlin wasz von stunt nim gebrantten win vnd lege peterlin samen dar in dry tag vnd sehe den samen in heisz esze adir feist erde
