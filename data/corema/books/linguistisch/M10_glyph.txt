  item nym czway holtzer die man zw samen leg vnd innen geformiert sein als ein rep huen vnd nym visch vnd thue die grat vnd die schueppen da uon vnd hack daz geprat gar clain vnder ein ander vnd gewurtz daz wol vnd leg daz in die furem holtzer vnd sewt das also vast darnach prat es vnd spick es mit hechten prat
 item nym groß visch wie die sein vnd thue die grat vnd die schueppen dar uon vnd hack daz clain vnd reyb ein prot dar vnder vnd gewurtz eß woll vnd mach daz zw sammen mit nassenn messernn auff der anricht in die furem holtzer alz ein rech praten vnd stoß an einen spiß vnd prat sein genueg
 item nym geschelten mandel vnd stoß den in einem morser vnd mach milch dauon vnd seych sy durch ein thuech in ein pfann vnd reyb ein wenig semel dar ein ee ez wall vnd ein wenig guetz weins vnd wan ez erwall so zewch ez auss der pfann auff ein sib oder auff ein thuech  daz daz wasser dar uon seych daz rich richt an alz den pan prein vnd besteck in mit mandel keren auch macht macht man in in einer mandel nich milch
 item nym geschelten mandel vnd hack den klain vnd verb in halben mit saffran vnd leg daz besunder in ein stauffel auch nym wein per die schon erclawpt sein vnd erwel die daz si sinwel werden auch nym rogen vnd von vischen wie die sein vnd stoß die in einem morser mit einem wenigen weyssen mel daz er wer alz ein strauben taig vnd gilb daz vnd thue daz ab geriben dar vnder vnd gewß auff die fladen vnd pachs in einem ofenn
 item stoß nuß keren vnd veygen vnder ein ander in einem morser vnd gewurtz ez wol vnd gilbs mit saffran vnd leg daz in ein pfann vnd gewß oll dar an vnd erwell ez wol darnach mach krapffen dar auß alz dw si haben wilt in erhaben taig vnd pachs in oll vnd  gibs kalt ze essen
  item nym senif sam vnd derre den schon vnd stoß den gar clain in einem morser vnd treyb in darnach durch ein eng thuech vnd misch gestossen thimend plue vnd den seniff vnd reib eß vast d vnder ein ander alz der wachs pert vnd wann dw wilt so nym dez selben ein wenigs vnd ze reib ez mit wein so hastu guten seniff
 item schlach ayer auff an dem grossen spitz vnd thue daz inder dar auß vnd zer reib daz wol vnd gilbs vnd pfeffers vnd hack petersil vnd saluan vnd rost daz mit schmaltz in einer pfann dar nach hack ez clain vnd thue ez wider in die gucken vnd stoß an einen spiß vnd pratz auff einem rost
 item nym gleich milch vnd ayer vnd schlach die wol durch ein ander vnd gilbs vnd gewß in einen hafenn vnd setz in einem kessel mit wasser vnd laz ez dar in sieden vntz daz ez zw samen get dar nach schutt ez auff ein thuech so wirt ez hert alz ein kaß daz daz wasser dar von seych dar nach schneyt ez als  ein puteren vnd stoß an ein spissel vnd pratz auff einem rost vnd sa gewurtz dar auff vnd begewß mit schmaltz vnd gibs ze essen
 item nym wein wasser vnd essich geleych vnd seud visch dar in vnd gewurtz vnd saffran dar an vnd gewß kaltz auff die visch
 item nym essich honig vnd leczelten vnd stoß vnder ein ander vnd seychs durch ein thuech vnd seudt eß vnd iß kalt
 item nym krebssen vnd schneyd daz poß pey den augen dar uon vnd stoß die krebsen in einem morser vnd treyb daz mit einer milch durch ein sib vnd reyb ein semel dar zw vnd thue ayer thoter dar ein vnd schlachs durch ein ander vnd mach ein gemueß dar auß in einer pfanen daz wirt den rot
 item nym geriben kaß der gut sey vnd halb als vil mel vnd schlach ayer dar an daz ez sich laß wellen vnd puluer daz wol vnd wirch ez auff einem prett lang alz die wurst vnd mach ez thun dun vnd krumpt ez alz  die hueff eysen vnd pachs also in schmaltz
 item mach ein tayg von herten ayeren so du aller hertest magst vnd gilb in vnd wurch dunne pleter dar auß alz pfanczelten vnd pach ez in schmaltz auch nym gueten wein vnd halb als vil honigk vnd well daz vnder ein ander vnd zeuch daz pachen dar durch so du ez wilt an richten
 ain pachen item nym geriben kaß vnd schlach ayer dar an vnd gewurtz wol vnd sewd ez durch ein ander vnd mach ez zw langen strutzlen auff ein pret die dun sein vnd pachs in schmaltz vnd schneytz dan in ein schussel
 item thue den vnteren tayl von einem kalbs haup vnd sewd daz haup wol darnach prich die hieren schal auff vnd saa gut gewurtz darein vnd gewß hayß schmaltz dar zw vnd rost in auff einem roest so wirt er gut
 item nym eins hirsen leber vnd prat die dar nach schneyd daz ausser dar ab  vnd stoeß es in einem morser mit rocken prot honing wein vnd essich vnd reyb ez durch ein thuech vnd thue gewurtz dar an vnd erwel ez dar nach vnd gibs kalt ze essen
 item nym ein rech haut vnd prue die daz daz har dar von kom vnd seudtz dar nach gar wol so schrimpft si sich ze sammen dar nach schneyd sy spann lanck vnd czwayer vinger prayt vnd mach dar an ein sultz
 furheß item nym die ge lungel vnd die leber von einem hasen vnd schneydt daz wurflat vnd nym ez mit dem swayß  vnd thueß in ein prue wein vnd essich vnd honick vnd rocken prot vnd schon speck daran so hastu ein gut furheß
 item nym kalbs fleysch vnd hack speck dar vnder vnd thue gewurtz vnd saffran daran vnd ayer vnd geriben prot daz weyß sey vnd mach kugel dar auß vnd seudtz in hayssem wasser vnd gibs ze essen mit peteer sil
 pachen von rogen item nym visch rogen vnd stoß den in einem  morser vnd pach dar auß ein praytz blad in einer pfannen vnd schneyd daz wurflat vnd pren ein mel mit oll in einer pfann daz ez schwartz wer vnd mach darauß mit visch prue ein pfeffer mit wein vnd essich vnd mit gewurtz vnd laz daz zw sammen wallen vnd schneyd von einer semel wurfflat forem vnd stra daz auff daz essen
 pachen item nym eins kalbs lungel vnd seudt die gar wol vnd hack die darnach klain vnd schneyd speck dar vnder auch klain vnd schlach ayer dar ein mit pfeffer vnd saffran vnd pach ein dunß ayer plat vnd weich dar ein vnd pachs in smaltz
 item nym geschelten mandel vnd stoß den in einem morser vnd ob du wilt so reyb ein wenig weyß protz darvnder vnd machs sinbel in ein pfannen vnd setz die warmen toter dar ein vnd wan du wilt an richten so gewß hayß schmaltz dar auff vnd seych daz darnach wider ab vnd gibs also ze essenn
 item wildu fleysch sicher gesoten haben so leg nessel in daz heffen vnden vnd fleysch darauff so seud ez sich
  item schlach kastraun fleysch zw stucken vnd legs in ein hefen vnd hauß wurtz darzw vnd laß also sieden so peleypt also gantz
 item wildu ayer an fewer sieden so nym vngeleschten kalch vnd zermall den klain vnd leg in in ein hefen vnd wasser vnd ayer dar ein so werden sy hert oder waich wie man wil
 item wildu machen von reyß ein gutz pachen so sewdt den in wasser doch nicht ze vast dar nach seych daz wasser ab vnd thue den reyß vnd einen reyb scherben vnd reyb in klain vnd ruer ayer dar vnder nicht ze dunn vnd machs sy durch die hant in ein pfan in schmaltz vn als praten kuechel vnd so sy pachen sindt so saa czucker dar auff vnd versaltz nicht
 item wildu machen ein gemueß von ayer toter so nym dar zw guten wein vnd ein wenig geriben semel vnd streych daz mit ein ander durch ein thuech vnd thue dar ein zucker oder honick vnd thue daz in ein hefen vnd setz en auff ein glut vnd ruer ez vntz ez dick wirt so nym en sunder vnd versaltz nicht
  item wildu machen gefult piren so schneyd sy also daz vnden ein prayt peleyb vnd der keren stock davon vnd hack daz ab geschniten klain vnd thue honigk dar vnder vnd gewurtz vnd saffran vnd mach daz wider vmb den keren stock gleaeych geleych einer pieren vnd tauchs in einen taych von ayeren vnd mel vnd legs in ein hayß schmaltz vnd laß darin pachen der mach also so vil du wilt
 item dez geleychen mach von beren ein ful mit honigk vnd gewurtz vnd kniet ein tayg von ayeren vnd mel vnd mach zeltel darawß vnd verpindt die full darin alz krapffen sein sullen vnd pachs in schmaltz
 item halbe gefulte ayer  sewdt die ayer gar hert vnd schneydt sy darnach nach lengs von ein ander vnd nym den toter darauß vnd hack in klain vnd gilbs daz vnd hack petersil dar vnder ab du den gehaben mugst vnd thue daz wider an daz toters stat in die halben weysse ayer vnd legs also in hayß schmaltz vnd pachs dar vnder
 item wildu machen gantze gefulte ayer  so sewdt die ayer len darnach schlags an einen ort auff vnd thue daz inder dauon dar auß vnd rastz in einer pfannen mit einem wenigen schmaltz vnd ruers mit einem loffel hin vnd her daz ez nicht an prin vnd doch hert wer darnach thue ez wider in die ayer gucken vnd sewdt sy in hayssen schmaltz daz sy hert werden darnach schel sy vnd gibs in schwartzen pfeffer
 item wildu kraphen ader chuechel machen so nym geriben kaß vnd ein wenig mel vnd mach daz mit ayeren an vnd thue ez mit einem loffel klain vnd groß in ein pfannen mit schmaltz vnd pachs dar in vnd gilb den taig vor wildu ein prue dar auff machen so mach nym ayer toter vnd milch vnd ruer daz wol durch ein ander vnd sewdt ez so du wild an richten
 item wildu machen gefult kraphen mit apfelen
  item wer wil machen eine guete galrei von vischen der nem die visch schueppen vnd stoß sy in einem morser vnd schlach sy durch ein thuech vnd seudt sy mit den vischen hastu aber hausen plateren daz ist auch gut dar nach nym gestossen nagel lein vnd thue dar nach dar zw mandel keren vnd czucker dar ein
 item wer wil machen ein gute galrayd der nem huner vnd swein pain vnd kalbs fueß vnd laß die klain sieden vnd schlach die kalb fueß durch ein thuech
 item wer wil praten ein guten all der schneyd in zw stucken vnd saltz in vnd stoß in an ein klains spisslen vnd be trauf in mit puteren vnd mit essich vnd wein vnder ein ander
 item wer ein gut gemueß wel machen von lungel der nem die lungel vnd  reyb dar vnter ein prosen vnd mach ez darnach ab mit gewurtz
 item wer wel ein gut gepraten span vackel machen der seudt vier ayer vnd hack die klain vnd thue czwifel darvnter vnd puluer daz wol mit ymber
 item wer wel machen ein gute leber sultz von einem iungen swein der nem die leber vnd stoß sy in einem morser stain vnd sewdt ayer dar zw sechs oder achte hert vnd dar zw semel proß vnd stoß daz durch ein ander in einem morser stain vnd schlach daz durch mit gesoten wein oder guten saweren wein vnd gilb daz mit saffran vnd stell ez wol mit anderem gewurtz
 item wildu machen ein gute salsen in dem may so nym petersil vnd pfeffer kraut vnd mangold pleter als vil du wilt vnd hack daz klain durch ein ander dez morgens gar frue so vach daz taw in ein weyß  thuech vnd leg daz kraut dar ein vnd thue es in ein molter vnd setz ez an die sunnen so verleust ez den taw vnd laß ez trucken werden alz ein stupp vnd mach ez in blasen vnd wen du wilt in dem iar so netz ab mit wein oder mit essich
 item wildu machen ein salsen von wein trauben vnd von saweren apfelen so stoß daz ze sammen vnd misch ez mit wein oder mit essich vnd thue den safft dar auß die salsen ist gut zw safftigen praten vnd zw vischen
 item wildu machen ein gut latwaring von weychseln so thue sy in ein hafen vnd setz in auff ein glut vnd gewß nichtz dar an  wen ez sieden wirt so la ez kalt werden vnd streych ez durch ein thuech vnd thue ez in einen kessel vnd setz in auff einen drifueß vnd thue ein glut dar vnter vnd la ez sieden piß ez dick wirt vnd d thue dan dar ein honig vnd geriben leczelten vnd  gewurtz ez wol vnd ruer ez furstar vnd wan du ez nicht gerueren magst so hat es genug
 item wildu machen ein gute latwaring von weinperen so prich die per ab dem kammen vnd sy in ein kessel vnd setz auff ein drifueß vnd thue ein glut dar vnder vnd gewß nichtz dar an vnd wen ez syeden wirt so laß ez dan erkalten vnd streych sy durch ein thuech vnd thue ez wider in den kessel vnd setz wider auff ein drifueß vnd la ez wol sieden vnd wurtz ez wol ab mit gutem gewurtz vnd gewß sy dan auff ein pret vnd la sy kalten vj tag so schneydtz du sy wie du wilt
 item wildu machen ein gemacht kraut so seudt weysse haupper vnd czway tayl seniff vnd drew tayl honigk vnd die selben prue mach durch ein ander mit wein vnd thue dar ein kum vnd aniß dez genueg sein vnd leg dann daz gesoten kraut dar ein vnd gib ez kalt ze essen
 item wildu machen ein pachens von einem apphel von vierlay varb so nym ein ge ruerte ayer von vierlay varben vnd schneid  einen apphel ein vier tayl vnd nym auß yedem tayl den keren vnd die schelf die vmb die den keren ist vnd full dar ein yetweder varb aine vnd steck sy dan an spissel vnd zewch sy durch ein dunnen strauben taig vnd wen ez gepach so schneyd ez auff vnd be streych ez mit czucker
 item wildu machen ein krichel mueß krewssen von krebsen so schel die krepsen schon vnd nym die helß vnd die schar vnd leg die besunder dar nach stoß die schellen gar klain vnd schon vnd streych sy durch ein thuech mit einer geriben semel vnd mit einem wenigen essich vnd well ez ab mit einem leczelten daz ez dick wer vnd wurtz ez wol vnd la ez pey seiner varb vnd leg dan die schar vnd die helß dar ein vnd la sy recken oben auß der prue vnd versaltz nicht
 item wildu machen ein guten meychsischen kuechen zw einer herren schussel so nym auff zehen ayer vnd zerschlach sy gar wol vnd nym dar petersil vnd ruer ez  vnder ein ander vnd nym einen morser vnd setz in auff ein glut vnd thue dar ein ein wenig schmaltz vnd gewß dan die geschlagen ayer dar ein vnd laß also  sieden vnd ker in dan  vmb vnd thw ein we= nig geriben semel mel dar zw
 item ein putter milch mach also nymm ayr als vil dw wild vnd gews ein gutew milch dar an laß ein wenig zw samen syeden vnd gews auf den tuch das es erseych vnd schneid ein putter dar vnder vnd schlach dy matery mit ein ander ader tbings durch ein tuch vnd thws also kalt auf ein schussel 
  item den stockvisch plew vnd waych den ein wasch den vnd erklawb in nymm ein sch= malcz vnd rost dy zbifal dar inn vnd thw dy prwe vnd milchram an den visch vnd mit ein ander an das schmalcz vnd laß den syeden
 item ein wein muß nym x ayr i trinken wein vnd pa ein 1 2 semel vnd zer reibs in den ayren  item ein wein muß nym x ayr toter zer schlag dy schon pae ein 1 2 semel schab dy sawber vnd zer waych in einen trincken wein vnd pich prich dy ma= tery alle durch ein tuch thw dar vnder honig vnd thw das in ein glasirten tegel mit erhiczten schmalz gilbt vnd gewirtzt vnd laß syeden ob einer glut vnd rurs das es sich nit an leg
 item pachen krewssen sewd krewssen vnd thw das vnsawber dar von zer stos mit ein ander nym x ayr dar vnder milch ram ein wenig vnd schlach das alles durch ein tuch ein wenigen wein vnd wasser  laß dar nach syeden vnd geburcz z?e so wirt ein topfen dar aus vnd preß den aws vnd schneid das  als dw wild vnd prich das in einen lenen taygel vnd gib in einen guten pfeffer von leczelten etc 
  item einen arbas praten nymm gut arbas vnd heyt dy in klatgoß gesoten  sewd sy dar nach in wasser vnd wein das sy sich geren treyben lassen vnd verstotz nit zer reibs in einem morser vnd nymm x ayr vnd ein putter als ein ganns enten aye nymm ein geriben semel ein wenig vnd dy matery knyt zw samen das zach sey es sol auch gesaltzt gilbt vnd geburczt sein vnd spick das mit hawsen oder mit einem anderen visch der prat hat vnd prat das wal ob einer glut das es prawn wert vnd aus zich
 item vber dy ror pachen nymm ein strawben tayg vnd myß dy ror recht nach der pfannen legs in das schmals so gen sy geren ab scherff an den orteren way? in den tayg vnd legs in dy pfannen in das heys schmalcz vnd zewchs hofflich ab item wil dws fullen so nymm ayr ein wenig geriben semel oder apfel gerost petersil  aneys geburczt etc  auch nymm ein wenig lorberch vnd wein per hack das durch ein ander vnd thus vnder dy ayr vnd dar nach ein wenig schmalcz vnd rast das durch ein ander vnd full das in das ror kuchen vnd las mit einem leinen tayg pachen an den orteren in dem schmalcz

 item ein czogens pachen item nym ain aye salcz vnd laß hays schmalcz in einer pfanen vmb lawffen als weytz ys vnd gews das der schlagen aye auf dy pfanen vnd laß vmb lauffen als weyt dy pfanen ist vnd kers aussen auch zw dem fewr daß es prawnn wert item nymm ein leins taygel mit iij ayeren vnd zerschneid das plat als dws haben wild vnd necz in dem taygel zw ainczigen vnd pachs in einem schmalcz
  item mach ein groß aye nymm xx oder xxx ayr schayd das weys vnd das rot dar von vnd mach den toter mit geburczt sewde in in einer klain plater das er hertalat wert schneyd dy plater dar von vnd mach dy klar in ein grosse plater vnd sewd dy das sy an s? tig wert so thw dann den toter dar ein so sewd es zw ein andr vnd thw es in einen hefen etc 
 
