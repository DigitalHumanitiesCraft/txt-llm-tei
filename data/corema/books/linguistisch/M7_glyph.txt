     wiltu machen ein gute selczen uon wein trawben vnd uon sauren oeppfeln so stoß es zue sammen vnd misch eß mit wein oder mit essig vnd truck das safft dar aus die selßen ist zue safftigen praten guot vnd zue hunnern vnd zue vischen vnd haysset in welche agrest
 wiltu machen ein gute selczen uon asch= lach so reib in mit salcz vnd missch in mit wein oder mit essig vnd truckt das safft dar auß die selsen ist guot zuo rindrin praten
 wiltu machen ein gut maysche selcz so nym peterlein vnd pfeffer krawt vnd salway vnd iung piessen pleter vnd hack das gar klain vnder ein ander vnd an dem morgen frue so fach den tau auff ein tuoch vnd  leg das krawt dar ein vnd tuo es denn in ein muoltern vnd ses secz es an dye sunnen so uerleusset es den taw vnd la eß trucken werden als ein geppupp vnd tuo eß denn in ein plater vnd wan du wilt in dem iar so gegen der schrat elsen mit der selchen so necz esz ab mit wein oder mit essig als ein ander selßen
 wiltu machen guot latwerg uon weich seln so tue sy jn ein hafen vnd secz in auff ein guot gluot vnd geuß nit dar an vnd wen eß seydent wirt so laß eß kalt werden vnd streich es durch ein duoch vnd tuo es in ein kessel vnd secz es auff einen trifuß vnd tuo es ein guot gluot dar vnder vnd las eß syeden piß es dick wirt vnd tuo den dar ein honig vnd geribens prot vnd wrcz es wol vnd rur es piß es dick wirt et sufficit
 
