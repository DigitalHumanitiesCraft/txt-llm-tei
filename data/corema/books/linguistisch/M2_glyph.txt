       gebachen buoben pfulen czuo ainem essen haisset ain buoben pfulwe nym aines halbs lungen vnd sud dis gar wol vnd schnid speck dar vnder vnd hack es gar wol vnd schlach ayer darunder vnd pfeffer vnd saffran vnd bach den die mit muntzen platt vnd bewils darinn vnd bestrichs vnd fuls mit ayer tottern vnd bach in schmalcz
 saltz wilt du saltz machen so nym peterli selbin vnd rugin brot vnd ayer totter vnd birnen czelten vnd stos es wol klain vnd mer es mit essich vnd czuchs durch
 s saltz ouch mit peterlin vnd mit rugim brott gestossen vnd durch gezogen mit essich die saeltz ist guot czuo aim brautten
 saltz ouch nyem jungen czubelen oder peterli vnd salbin vnd brott als vor geschriben ist etc 
  saltz ouch stosset  man knobloch mit nussen oder mandel vnd mit wissem brott vnd mers mit win vnd mit honig 
 saltz niem rebloub vnd die lindest stengel vnd ampffren erbsal loub sepplin peterli vnd saelbin gelich vil vnd haks vnd stoss vnd czuchs durch mit pfeffer brott 
 gumpost wilt du ainen suren gumpost han so guss essich mit surem heffel daran vnd gemalen senff oder sud win oder wasser mit win stain vnd laus das luter  werden vnd guss das darunder mit rowem gehaktem czubelen
 suess gumpost suessen gumpost wasch jungen mangolt vnd schab die wurtzen vnd sud es in ainem gesaltzen wasser vnd tuo es denn vff ain brett bis das es ersich nym honig vnd win gelich vil vnd erwels darin vnd figen vnd baidertail oder lay winber vnd farbs vnd gusz es alles vff den mangolt vnd strow es vnd mandel darunder du macht   ouch nesplan vnd bieren darin tuon ob du wilt 
 schlech gumpost schlech gumpost nym win vnd honig gelich vil vnd erwels darnach nem schlechen wolberaittet vnd leg sy darin also kalt ouch macht du biren nesplen bstecken gewurtz ye nym so vil als du an richten wilt so belibt dem gewurtz sin krafft vnd sin guetin
 latwaerin niem buratz latwarin nym ij lib-?  buratz bluomen vnd hack die clain nym j lib-?  honig vnd 1 2 masz win vnd schum das honig  vor hin gar wol vnd tuo die bluomen darin vnd sud sy wol bis das es dick werd dar nach czuch es durch bewurtz es denn wie du wilt vnd czuch es denn vff ain brett bis das es trucken werd
 nusz latware nuss latware nym bon nusz die will die schallen nit anfauchent zuo herttend vnd durch stichs mit ainer sullen und legs in gesaltzen wasser achttag so czucht es im die bittrin vss darnach wasch vnd sud mit win vnd mit honig gar   wol vnd bestecks mit gewurtz vnd bewurtz die brue vnd behaltz in der bruege in ainem geletsten geschier als das die bruege die nusz bedeck damit sy nit schimlit 
 senff zuo ainem guoten senff nem senffsomen vnd dorr den suber vnd stosz in denn in ainem morser gar klain vnd czuch in denn durch ain enges tuoch czinmit pluot vnd tuo es vnder den senff vnd ruer es mit honig vnder ain ander recht als der wachs bertt vnd wenn du wilt so niem des selben enwenig vns rib es mit win so haustu guoten czartten senff
 wachtenlen krutt wachtenlen krut darzuo nem peterlin vnd mangolt vnd schnid es aines gelides lang vnd niem ain wachel oder me vnd das sy gewaidt sigend vnd bestrow mit gewurtz vnd leg czwierend als vil krut als der wachtenlen sind in ainen haffen vnder ain andren so haust du ain guot krut
 krutt von louch niem louch krutt vnd koll vnd schnid  aines gelides lang vnd rost sy in aim schmaltz vnd guss ain wasser daran vnd laus es erwallen vnd leg es in ain sib so rindt das wasser dauon so leg es in ain haffen vnd guss milch daran die mit wissem brott durch ain tuoch gezogen sy vnd tuo schmaltz daran
 bonen bluost niem bonen bluost oder arwis bluost wicken pluost vnd dor die suber am lufft vnd puluers die schon vnd wenn du indem iaur sultz wilt machen so nym des busches ye vunder ain mausz i1 2 lott  vnd bind es in ain suber tuchlin vnd sud es in der sultz so gestaut die sultz ouch ist hussen pletter und allerlay fisch pletter guot in sultzen wann sy gestand dauon sultzen sind ouch guot czegiessend ingelost geschier oder in staini oder in czinny vnd sy kalt giessen vnd die geschier sol man setzen vff kalt stain oder vff kalt ertrich in kellern oder anderschwa etc 
 wegrich safft hilffet in vngehorenden oren gegossen vnd ist ouch guot fur das pluot czuo verstellen
    wiltu ain basteten machen so nyem ainen gewelten taig vnd mach darusz ainen scherben vnd hab ain jung tuben oder ain junges huon cze klainen stucken row vnd schnid den speck wurfflot vnd leg es denn in den scherben vnd bewurtz es wol vnd leg ain ander blat von guoten ayern daruber vnd bach es in ainem ofen
 bastent   ouch machet man ain bastent von ayer kass vnd ander dingen trucken oder nasz ouch werdent sy guot von figen vnd mit winbern ouch macht man sy mit guoten biern vnd gewurtz och verend morochen darin tuot vnd allerlay gewurtz
 bastent ouch macht man ain basteten von fischen nyem wellerlay du wilt vnd tuo ain wenig guotin bruegin darin vnd win vnd schmaltz vnd gewurtz darin es sind ouch allay fogel gros vnd klain vnd gans vnd entten guot darin ouch macht man kalbflaisch speck vnd pe terlin wol gehakt darin
  bastent ain bastet nyem ainen hertten wolge= welten taig von ayern oder susz vnd mach ainen hochen scherben daruss ainer hand hochin oder wie hoch du wilt vnd hab ain jung tuben oder ain jung huon oder was du wilt von flaisch oder machs in der grossin als ainen hafen brauten vnd hack speck darin vnd bewurtz vnd farbs als row vnd tuo es in den scherben vnd beschluss es mit ainem ayer plat oder suss mit ainem plat gar wol das kain dampff noch nichtz dauon mug kumen vnd bach in ainem ofen vnd mach ouch wol ain guoten flaisch bruege oder guoten win ain tail darin beschliessen oder schmaltz
 ainen pfeffer niem ain leber vnd braut die vnd schnid darnach das vss darab vnd schnid die leber czuo schnitlin vnd was darab geschnitten werd das stoss in ainem morser vnd tuo ruggin brott vnd bruegin vnd win oder essich darnach well es in ainer pfannen das wirt ain leber pfeffer 
 pfeffer schwartz ainen schwartzen pfeffer also nyem  gebattes brott ruggis vnd czuch es durch mit der bruege vnd mit win vnd essich das es genuog sy vnd bewurtz es vnd tuo speck darin als vor ist ge= schriben vnd erwoll das wild pratt 
 rech leber ain essen von ainer rehleber niem die leber vnd sud sy oder braut sy oder rost sy darnach hack sy klain oder stosz sy klain oder stosz sy mit ainem ruggin brott in ainer guoten bruegin vnd nym win vnd ain wenig essich darin vnd speck als vor geschriben ist vnd sud es vnd richt es in schusslen vnd gib ain gebachen ayer plat daruff etc 
 leber niem ain schaffin oder ain kelberlin leber vnd sud die vnd stoss sy gar klain mit als vil brottes vnd gusz win oder essich oder baidin darin vnd czuchs durch vnd bewurtz es vnd farbs vnd laus es erwallen vnd gib fogel darin wilt du aber es gern vast suess machen so tuo guot honig dar vnder nach dinem gefallen darin nach du geben rebhuenr fogel vnd czame huenr gebrauten  vnd ainen gebresseten kopff ain ge= braten hierß leber oder ander ding
 schwartz pfeffer  ouch mach ain karpffen an brachsne an schligen oder ander visch ainen schwartzen pfeffer der dick ist als an ainem wildpraett ouch mach ainen schwartzen pfeffer mit honig an gantz visch groppen grundlen vnd an wellerlay du wilt suss anderlay pfeffer an fisch vnd durch gezogen arwiszen von pfefferbrott von mell vnd von czubelen von pfeffer vnd durre pfeffer  mach als din gewonhait ist 
 pfeffer  ain pfeffer an krepss mach also nyem kreps vnd sud sy als vor ist geschriben vnd czuch sy durch mit win vnd mit essich vnd schell denn die gesotten kreps die scharen vnd die buch vnd die schwantz vnd sud die bain von den buchen vnd tuo das in die durch gezognen kreps vnd bewurtz es als du wilt vnd sud es als du wilt als ainen pfeffer etc 
  gefult krepss  niem gros krepss vnd nyem die schal= lan also gantz dauon nyem das ynder daruss vnd wierff das boesz dauon vnd hack das ander vff ainem suberm brett vnd schlach gebachen ayer darin vnd hack es vnder ain andren vnd bewurtz vnd faerbs vnd full die kreps schallan damit vnd stoss die schallan vber ain andren vnd legs vff ain rost vnd brauts gar wol
 kreps pfeffer  niem kreps vnd sud die vnd schels das die hols blosz sy vnd die schallan dauon komen darnach nyem row kreps vnd nyem czuo den augen vss vnd das kaut dauon vnd stoss sy denn in ainem morser vnd strich durch ain tuoch oder durch ain sib mit win oder  mit essich vnd bewuortz vnd mach ain pfeffer an die geschelten krepss
 pfeffer bach ain plat in ainer pfannen vnd schnid daruss wurffelt vnd mach ainen schwarczen pfeffer vss brott mell vnd visch bruege vnd laus das gebachen darin erwallen vnd rost ain wenig  wisz brott mell oder in schmaltz wurff= lott vnd stroew es darvff
 fur hess czuo ainem furhess niem die lungen vnd die lebren vnd die westin von den hassen vnd czerschnid das wurff= lott vnd fauch den schwaisz vnd sud es damit vnd tuo ain wenig bruege win vnd essich vnd honig vnd speck dar czuo so haust du ain guot furhess 
 furhess  ain furhess nyem die lungen vnd lebren vnd fauch den schwaisz von ainem hassen vnd hackes klain vnd sud es mit dem schwais mit dem wild= pratt mit win vnd mit essich vnd mit guotter gru  bruegin vnd hack speck gar  klain ouch darin vnd laus in vor vss gan in ainer pfannen czuch in den durch ain tuoch mit gebatem ruggin brott vnd bewurtz vnd laus ers erwallen
 galray ouch macht nemen ain durchslagen pfeffer brott vnd das farb vnd bewurtz vnd vil essich daran vnd opffel klain geschnitten vnd gehakt daran vnd  vnd laus das ain wenig erwallen daran vnd guss das vff den kopff vnd gibs da mit 
 niem ain hiers leber vnd braut die darnach schnid das vsser darab vnd stoss es in ainem morser mit ruggim brott vnd honig vnd win vnd trib es durch ain tuoch vnd bewurtz vnd er= well die leber darnach vnd gib das kalt  czuo essend das ist ain leber galray
 reckolter fogel niem reckolter fogel die suber beraitt sind vnd so du sy gewaidest so stoss den magen also gantz wider in vnd erwelle in ainer guoten flaisch bruege darnach rost in ainem schmaltz vnd nyem aines kalbes oder aines schauffes leber  vnd stosz in ainem morser vnd als vil prottes darczuo vnd gusz daran ain wenig win vnd essich vnd schlachs durch ain tuoch bewurtz vnd farbs wol vnd er= wols in ainer pfannen vnd gib die reckolter fogel darin
 galray czuo ainem galray win essich vnd honig vnd lepczelten vnd stos es vnder ain ander vnd sihe es durch  ain tuoch vnd sud es vnd guss es denn etwar in vnd laus es kalt werden so wirt es guot etc 
 galray ain galray niem essich win vnd honig vnd pfeffer brott vnd stoß es vnder ain andren vnd czuch es durch vnd machs dann vnd bewurtz es vnd erwols vnd gib es kalt wenn du wilt mit visch oder mit flaisch wiltprat gesottes oder gebraten
 galray ouch mach ain galray von win essich vnd von visch bruege gewurtzt gefarbt  mit honig vnd pfefferbrott vnd blosz erwolt vnd gibs kalt nebend vischen gesotten oder gebrauten als ain saltz
 galray ain galray an ain hassenleber oder an ain ander leber gebrautten vnd schnid das vsser darab vnd stosz das wol mit ruggim brott vnd honig vnd essich vnd czuch es durch vnd bewurtz es vnd erwoll es so wiert es schwartz vnd gibs kalt czuo der leber du solt och die leber darin erwellen etc 
 galray an ain gansz  ain knobloch galray an ain gansz niem ain jung gans die wol vnd schon berait sy vnd gebrauten daran mach niem knobloch vnd wisz brot gelich vil vnd stosz das wol vnd nyem den essich daran vnd honig vnd czuch es vor durch vnd bewurtz ob du wilt es ist aber nit gewonlich
 bern kopff ain bern kopff oder ain schwin kopff berait suber vnd taill in enzway vnd sud in gar wol vnd schnid die hut wurff= lott also das sy an ain andren belib vff dem bain vnd leg in vff ain rost  vnd gusz haisz schmaltz daruff vnd besayge es mit gewurtz in die wunden vnd gibs trucken niem ainen bern kopff vnd beseng den gar wol vnd leg in vff ainen rost  vnd braut in gar wol vnd bestrow in gar wol mit gewurtz vnd wenn du in geben wilt so gib ainen schwartzen pfeffer darzuo
 bern darnach aber von dem bern schnid hend fuesz vnd sud sy gar wol nauch  der lengi vnd so es geschnitten werden nach den czechen vnd gib ainen galray pfeffer darzuo etc 
 brauten niem den arszdarm von dem kalb vnd mach den gar suber vnd hack die lungen vnd speck vnder ain andren vnd fasz in den darm vnd bewurtz vnd sud es vnd leg in denn vff ainen rost vnd braut inn
 spanfarlin braten ain jung spanfarlin full also nyem aiger vnd schlach die in schmaltz vnd rur sy wol vast darnach nyem die lungen vnd das leberlin vnd die niern oder allain die lunggen vnd hack sy gar wol vnder ain andren vnd be= wurtz vnd farbs vnd erstreks das farchlin wol in ainem kessel vnd stoss es denn an ainen langen spis vnd salb das farchlin vsswenig stattenclichen das im die hutt nit verbrin noch cze hertt werd ouch macht du es fullen wa mit du wilt als ain gansz vnd czuh im ain gebrauten wurst nach der lengi durch das mull etc 
  brauten gansz galray niem ain jung gansz so sy wol sy be= raitt vnd braut die gar schon vnd nym knobloch vnd als vil wisses brottes vnd stos das in ainem morser vnd gusz win vnd essich daran vnd czuch es   durch ain tuoch darnach guss honig daran vnd erwoll es vnd bewurtz es wol so haust ain guot galray czuo der gansz
 gefult gensz niem aber ain gansz als vor oder die elter sy vnd berait sy vnd begriff die czusend hutt vnd flaisch als ain huon vnd nyem knobloch vnd speck vnd pfeffer vnd stoss vnd fuls vnd braut sy gar wol
 ain fullen czuo ainer gansz ain fullin czuo ainer gansz berriffen ain gansz vnd full die mit knobloch gestossen speck vnd pfeffer ouch mach ain fullin von reckolterber vnd speck vnd ayer vnd ain wenig brott vnd gewurtz ouch niem speck darczuo vnd gruen bieren vnd reckolterber vnd peterlin gehakt oder czubelen
 braten bock lebren niem aines bockes  niem aines bockes leber vnd hack es klain also gruen vnd hak darczuo ayer  vnd wysz brot vnd bewurtz es vnd wind es in ain netz vnd brates also etc 
 braten hecht niem hecht oder ander gros visch vnd tuo die hut dauon also row vnd czuch die gar ouch dauon vnd hack das gebrat  klain vnd bewurtz es vnd truck es in ain ingraben form wie du wilt es sy fisch alder rebhuener fogel oder ander ding gelich vnd sud es darin darnach tuo es vss der form vnd braut sy an spisen oder  sus darnach schnid von den vischen bratten lenglecht als speck vnd erspick es damit in der wisz nach ainem rechten braten daruss wann das du ain brosem wisz brotes darunder tuost  vnd tuo es cze samend mit czwain naschen messern in der form als ain brot vnder welsz in ainer pfannen vnd braut es an ainem spiszlin als vorgeschriben ist 
 ayer essen von ayern ain essen nyem xx ayer vnd sud die in ainem nuwen wasser also das der totter gelich dunn belib vnd das wisz hert belib vnd nyem  sy den her vss vnd schlach sy vff an dem spitz vnd schutt den totter her vss in ain pfannen vnd tuo darczuo schmaltz oder oll vnd tuo es vnder ain andren ob dem furr bis das es keck werd vnd nyem es denn herusz vnd leg es denn vff ain suber taller vnd hack es klain vnd nyem denn ainen loffel mit ymbern vnd ainen loffel mit czymitrinden vnd ain wenig saffran als ain bon vnd ain loffel fol bariszkorner vnd czucker vnd ain wenig saltz vnd mach das vnder ain andrer vnd nyem dar nach czway rowe ayer vnd schlach die dar vnder vnd tuo es alles czuo samend vnd nyem denn darnach das gehacketes vnd f full es wider  in die ersten schalen da das wisz in beliben ist vnd mach for ain haiss wasser wierff die ayer dar in vnd laus sy sieden das sy wol hert werdent  vnd darnach schell sy gar schon vnd mach ain dunnen taiglin mit ayern saffran czucker vnd czuch die geschelten ayer dardurch vnd bach sy denn in ainer pfannen oder ee du sy bachist so stoß sy an ain spiszlin vnd  vnd braut sy vff ainem rost ligen so laus daruff lauffen von ainem ay den totter vnd sayge ymber daruff vnd gib es fur ain brates vnd mach sy in ain dunn pfefferlin etc 
 seltz von aim lentpraten niem ainen lentbrauten von ainem kalb vnd braut den vnd nym ain ruggy brot vnd essich vnd peterlin vnd stoss das in ainem morser  vnd tribs durch ain tuoch das wirt ein saltz das gib zuo dem brauten
 muosz gebrauten muosz nym ytalayer vnd als vil schmaltz vnd saltz es vnd mach das schmaltz nit cze haisz vnd tuo es in ain pfanen vnd braut es damit  vnd mach ainen kecken ayer taig vnd will in gar dunne bletter daruss vnd bach in schmaltz darnach haks vast  klain vnd mach mit ayern vnd milch
 muosz von gebachem niem gebachen strubeten vnd hack die klain vnd sud es in ainer dicken milch vnd kopff czway ayer darjn vnd farbs vnd wenn du anrichten  wilt so tuo gewurtz daruff so wirt es vast guot struben hak gar wol vnd tuo mich vnder ayer darczuo vnd mach ain muosz wilt du so bewurtz vnd farbs
 kass muosz ouch mach ain muosz von geribem kasz vnd sud den vnd tuo milch vnd ayer  darczuo vnd las es wisz
 muosz von fischrogen ouch czuch row visch roggen milch vnd lebren durch mit wissem brot vnd hack das ingader gar klain darin vnd mach ain muosz daruss mit mandell vnd mit czucker das wirt das edlest muosz
 muosz von hiern hiern czuch durch mit brott vnd mach muosz darusz mit ayern vnd mit  milch ob du wilt wisz oder gefaerbt 
 muosz von arwisz aerwisz muosz von wysen durch gezogen one alle merung von roten earwisz durch gezogen on ander ding wol mach du es mit honig suess machen
  muosz leber niem ain rech leber vnd sud sy gar wol darnach czerhack sy gar klain in ainem morser mit der bruge mit rugim brott  win vnd essich vnd sud es darnach in ainem haffen so wiertz es schwartz hack auch speck klain darin wenn das gesied so mach ain plat mit  ayer  in ainer pfannen vnd wenn du es anrichten wilt so leg das plat daruff
 muosz von krepssen zuo ainem kreps muosz nym kreps vnd vnd schnid das bosz czuo den augen dauon vnd stosz das ander in ainem morser  vnd nyem ain wisz brosem darunder  vnd trib es denn durch mit milch vnd tuo es den in ain pfanen vnd mach ain muosz darusz das ward rott 
 muosz vnd von biern bieren muosz czuch bieren durch wolgesotten vnd duo geriben bimezelten daran vnd sud es wol vnd tuo honig vnd gwurtz daran
 milch braten gebrauten milch nyem ayer vnd milch gelich vil vnd schlach es durch ainander vnd tuo saltz vnd safran dar an als vil es bedarff vnd tuo es in ainen  haffen vnd henk den haffen in ainen kessel vol wasser also das das wasser nit dar in mug in den haffen vnd laus es wol sieden bis es vor stellt gestekin vnd gibs fur ain ayer muosz woll man es aber brauten so zuh es vff ain suber tuoch vntz es wol ersyhe darnach tuo das tuoch ouch daruber beschwar es mit ainem brett  mit stainen so wirt es keck als ain kasz darnach czerschnid es mit ainem faden vnd legs vff ainen rost als ain vtterlin vnd berstrow es mit  gewurtz oder mit czucker ouch macht haisz schmaltz daruff giessen du macht  ouch es in ainen pfeffer oder in ainer bruege geben ob du wilt 
 bry von bonen ainen bonen bry mach von gestossnen bonen vnd durch gezognen bonen vnd richt in als den mandelcziger mit allen dingen
 holder muosz niem holder bluost  vnd sud die in milch vnd czuch es durch ain tuoch vnd mach damit ain muosz wie du wilt vnd mit  geriben wissem brot  alder von andern dingen das wirt gar wol geschmack   vnd ouch gesund ouch macht du es wol farben vnd bewurczen ob du wilt aber es haut selber guoten schmak  vnd hie nach mengerlay mueser 
 muosz von borattsch ouch mach ain borattsch von den bluomen als von holdermuosz
 essen wilt du ain hofflich essen machen darzuo man allerlay flaisch brucht es sy wild oder czam gesotten oder gebrauten so nym vier kalbsfuesz oder me vnd sud die bis das bain dauon fallend mit ainer bruege vnd nym denn essich als vil als der bruege vnd stoss die fuess so die bain dauon komend in ainem morser vnd strich es denn als samend also haisz durch ain tuoch vnd tuo dar nach ain guotten loffel vol honig dar an beschaidenlich vnd ouch ander ge= wurtz vnd schutt es denn vff ain ge= brauten flaisch ist es aber gesotten so rost es vnd aber daruber schutten so gestaut es etc 
 angeleten huern  zuo angeleten huenern nyem alte huenr vnd klub die von ain andren nach der lengin vnd schnid das gebratt dauon also das die bain an ain andren belibend vnd czerhack das gebratt vnd tuo brott darzuo vnd speck vnd gewurtz vnd leg es wider an die bain vnd sud das so haustu angelaite huener vnd tuo die hutt daruber vnd hefft sy vnd suod sy denn schon ouch mach ayer oder peterlin oder ander ding darunder da warend klaine winber guot
 frowen essen wilt du machen ain frowen essen so sud ain vtter von ainer kuo das nit hab ain bruege cze vil vnd nyem dieselben bruege halb vnd nym zwuo schnitten von ainem wissen brott vnd bage die vff ainem rost vnd bestrichs mit dry ayern tottern mit der bruege durch ain tuoch vnd schnid das vtter czuo schnitten vnd rost es vff ainem rost  vnd schnid es denn klain in ain bruege darin es gesotten sy vnd nyem ain schusselin vnd tuo denn ymber vnd saffran daran vnd werm es also ain rechty dunny gewynn so ist es gerecht etc 
  kalbs kopff zuo ainem guoten kalbs kopff schnid die vndren keln daruon vnd nyem den andern vnd sud in gar wol durch brich die hiern schallen vff vnd tuo guot gewurtz darin vnd guot haisz schmalcz darinn vnd braut in vff ainem rost 
 kugellin von kalbflaisch kugelin von kalbflaisch mach also nyem des flaisches vnd brott vnd an wenig ayer das es dauon haffte vnd haks vnd bewurtz vnd machs synwelle kuglin als kuechlin vnd wierffs in ain siedent wasser vnd laus es wol sieden vnd gibs trucken mit peterlin oder in ainem jusel oder bachs in ainem schmalcz vnd gibs in ainem pfeffer etc 
 ainen darm fullen niem ainen hindern darm full also hack ain lungen vnd speck vnd gewurtz es denn vnd fuls ouch nyem ain hiern ayer vnd brott  vnd bewurtz es denn vnd fuls ouch nyem ouch macht du ain wenig honig darvnder tuon ob du wilt etc 
 klob wurst niem aines klobes bockes leber vnd hack sy klain also gruen mit ayern vnd mit wissem brot vnd bewurtz es  vnd farbs vnd bewind es mit ainem netz vnd roschs oder brauts du macht ouch darin hacken speck vnd peterlin
 mandel cziger  niem mandel vnd stosz in gar wol vnd mach ain guot milch daruss vnd trib die mit ain wenig wins brottes durch oder tuo wiss geriben brot dar= vnder vnd guss ain wenig wins dar= vnder vnd laus es erwallen vntz es dick werd vnd czuch es vff ain sib oder vff ain tuoch als vil als ander cziger oder milch vnd wenn du es an richten wild so strich es lenglocht  vff ain rott schussel mit ainem nassen messer  oder mit ainer schindel vnd bestrowbs mit mandelkernen vnd guss yetwedertt halb mandel milch darczvff mit czucker bestrowet 
 gehackt in der vasten  ain gehakt in der vasten mach von gehacktem mandel vnd farb aintail vnd das ander laus wiss vnd strow czucker daruff vnd czuo dem dritten taill so nym klain win berlin geschult in ainem wenig wins in ainer pfannen
  gruben in der vasten schnid wiss brott wurfflot als speck vnd rost sy in schmaltz oder in oll vntz es bran werd vnd strow es vff die mueser als die gruben das ist hofflich opffel schrott ouch also vnd rosts in dem schmaltz vnd gibs ouch vff mueszern in der vasten
 suesz saltz ain forchenen oder ainen lasch oder ainen inlancken mach also in ain suesz saltz mit visch lebren vnd mit geribem leppczelten oder mit pfeffer brott oder  mit gebrentem mell vnd honig als vor  ist geschriben tuo mandelkeren vnd bay= derlay winber darin vnd figen vnd richt das an vff an fisch kalt oder leg die fisch darin
 sultz sultz visch mach also niem win essich vnd wasser vnd sud die visch darinn vnd leg sy in kaltes wasser vnd wasch die visch vnd die schueppeln damit  ab den vischen vnd sich die suppen durch vnd also leg die fisch darinn vnd saltz es gar luetzel etc 
  figensultz stosz die figen an spiszlin als vil du wilt vnd sud den figen in ainem kessel oder in ainem haffen vnd gusz gelich vil win vnd wasser daran vnd darnach nyem brott vnd lepczelten geriben vnd tuo es an die bruege figen hong vnd essich durch ain tuoch ge= czogen vnd bewurtzt  vnd farbs vnd erwels als vnder ain andren vnd leg die figen in ain geschier vnd gusz denn die bruege daran vnd wenn du wollest an richten so strow daruber winber vnd gibs also
 krum krapffen czuo krumen krapffen als rosysen solt du riben guoten kass vnd nyem halb als vil mell vnd schlach ayer dar= vnder  das es sich dester basz wellen laus vnd bewurtz es gnuog vnd will es vff ainem brett das es werd als wurst daruss mach denn krum krapffen als roszysen die werdent gar guot vnd sind vast gesund vnd sol sy bachen in schmaltz
  krapffen in der vasten krapffen in der vasten mach also nyem gruen nusz vnd figen vnd stoss die vnder ain andren vnd bewurtz die vnd legs in ain pfannen in oll oder in schmaltz das es erwalle darnach bewollen mit erhabem taig in j krapfen wisz vnd bach es vnd gibs kalt oder in ainem pfeffer
 baches in ainem jussel czuo ainem bachem in ainem jussel nyem geryben kasz vnd mell vnd schlach daran ayer vnd bewurtz es wol vnd knytz vnder ain andren vnd will es vff ainem brett vnd mach daruss lang schrentzen vnd dunne vnd bachs in schmaltz dar nach so schnutz in ainen jussel
 baches vss visch rogen niem ain vischrogen vnd czuch den row durch ain wenig wisses brots oder sus mells mit guotem wissem mell als ain struben taig vnd farbs ain wenig ob du wilt darvss mach guot struben oder anderlay guot gebaches oder be= wurtz es vnd mach fladlin darusz in ainem ofen gebachen oder mach ge= bruete kuechlin darusz als von ayer
  baches von kroszayer czuo krosz ayer schlach ayer vff czuo dem grossen spitz vnd kropff die gar wol tuo pfeffer vnd saffran vnd gehakten peterly vnd salbin vnd roschs in ainem kuochen vnd stosz es vff ain rost vnd brauts also
 krosz ayer  czuo krosz ayer brich vff an dem spitz vnd lar die schallen gantz vnd nym ytal ayer totter vnd klopff die wol in ainer schussel vnd bewurtz vnd saltz vnd farbs vnd tuo gehakten peterlin vnd salbin oder branwurtzen oder ander ding darin was du wilt vnd rost  es vnd hack es klain vnd tuo es wider in die schallen vnd stoss es an spiszlin vnd brauts vff ainem rost 
 bachen morochen niem klain morochen vnd wasch die gar suber vnd schnid die butzen dauon vnd mach ainen dunen taig von wissem mell vnd guss ain wenig wins darin vnd faerbs vnd bewurtz vnd czuch die morochen dardurch vnd bach es in ainer pfannen etc 
 
