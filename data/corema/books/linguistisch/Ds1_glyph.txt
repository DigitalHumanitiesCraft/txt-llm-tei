  disz buch sagt von guter spisze wie  man die kochen sol ein konkavelit czu eyner schussel man sal nemen ein pfunt mandels  vnd sol mit win die milch usz stossen  vnd kirsen ein pfund vnd sla die durch ein syp  vnd thu die kirsen in die milch vnd nym ein virdung ryszes  den sal man stossen zcu mele vnd thu das in die milch  vnd nym den virdung ryses ein reyn smalcz oder speck  vnd smelcze das in eyner pfanne  vnd thu darzcu ein halbe marck wises zuckes  vnd ver salcz es nicht vnd gibes hin
  von eyner hirczleber eyn hirczleber sal man braten uff eynem roste  die man lange behalten wil  vnd sol die dunne snyden zcu schiben vnd nym eynen reynen honigsam  den swde  vnd nym denn ingeber galgan vnd negellein  die stosz vnter einander  vnd wirff sie darein  vnd nym denn ein fasz oder ein schaff darein du es wilt thun  vnd wasch es gar reyn  vnd geusz es darein ein geschicht honigs  vnd leg denn ein schicht lebern  vnd also ein schicht uff die andern  vnd leg es faste uff ein ander  vnd setze das hin
 eyn plamensir eynen plamensir  szo sol man nemen czygen milch  vnd mache mandels ein halp pfunt  eynen virdung ryses den stosz zcu mele  vnd thu das in die milch kalt  vnd nym eynes hunes brust die sal man zeysen  vnd sal die hacken darein  vnd sol es darinnen siden  vnd gibs im gennug vnd thu es her abe von dem fwer  vnd nym gestossen vyol vnd wirff den darein  vnd eynen virdung zuckers thu man dar ein  vnd gibs hin  alszo mag man auch in der fasten machen eynen plamensir von eym hechte
  huner von krichen  man sal hunre braten  vnd nym sweines fleisch gesoten vnd gehackt vntereinander  vnd nym eynen virdung rosen darzcu  vnd nym ingwer  vnd pfeffer  vnd nym win oder essig  vnd zucker oder honig  vnd sewde darzcu sammen  vnd ver salcz es nicht  vnd gibs hin
 von eynem rysz von krichen  dysz heyst ein rysz von krichen  du salt rysz nemen  vnd sewde es in eynem brunne wasser zcu halben wege  szo geusz das wasser abe  vnd sewde es denn in eynem reynen smalcz  vnd geusz das smalcz denn her abe  vnd eynen zucker thu dar uff  vnd versalcz es nicht  vnd gibs hin
 heydenisch kuchen  heydenisch kuchen  man sal nemen eynen teyck  vnd sol den dunne braten  vnd nym ein gesoten fleisch vnd speck  gehackt  vnd oppfel  vnd pfeffer  vnd eyer darein  vnd back das  vnd gibs hin
 hirn gebraten disz ist ein cluge spise  nym ein hyrn mel oppfel  vnd eyer  vnd menge das mit wurczen vnd strich es an ey= nen spisz  vnd brat es schone  vnd gibs hin  das heisset ein hirn gebraten  das selbe thut man eyner lungen die da gesoten ist
 disz sint haselhuner haselhunre von frisental mach also man sal nemen reyneuan  peterlin vnd salbey vnter ein ander  vnd ein we= nig brotes geriben darzcu  vnd wurcze  vnd eyer  vnd ryb das mit win  vnd sude das wol vnter einander  vnd gibs hin
 ein gefullet ferhelin eyn gebraten gefullet ferhelin mach also  nym ein ferhelin  das dryer wochen alt sy  vnd brue das kule  vnd czuhe im das hare alles abe  vnd zcu snyd die hut nicht so sal man im vmb den rans die hut lassen  vnd lose beyde gepein vnd fleisch abe  vnd alles das es in dem libe hat an die kloen die es nyden an den fussen hat  vnd nym des fleischs das darusz geczogen ist wol als czwey eyer  vnd seude es vil noch gare  vnd nym dann das  vnd speck  vnd hack es vntereinander vnd thu rowe eyer darzcu  vnd eynen snyten brots vnd peterlin krut  vnd salcz es zcu massen  vnd fulle damit das ferhelin nicht alczuuol  vnd forne den munt vnd legs sanffte in eynen kessel  lasz es erwallen das die hute ich zcu breche  so nym es denn  vnd leg es uff eynen hulczen rost  vnd brate es sanffte  als es denn wol gerost sy  szo nym ein bret vnd leg es daruff ln ein schussel  mache uff das bret vir stecklin  vnd cleyde das pret mit eynem blot von eyernn  vnd secz das fercklin dar uff  cleide es auch mit eynem blot  vnd lasz im die oren vnd den ruszel herusz geen
 ein cluge spise von pflumen man sal nemen krichen als sy czytig sint  vnd thu die in eynen erin hafen  vnd gusz daruff win oder wasser das sie wol zcu keynen  vnd lasz sie syden  vnd zcu stosz sie denn das die keren nicht zcu brechen vnd slahe die durch ein syp  vnd thu eynen snyten schones brots darzcu  vnd win oder wasser  vnd gusz es zcu dem musz mit trucken ge stossene krute  alszo macht du auch wol machen kirschen musz oder spiling musz  
 ein spise von biren nym gebraten biren  vnd sawer oppfel vnd hack sie kleyn  vnd thu darczu pfeffer  vnd enis  vnd roe eyer  snyt czwo dunne schiben von schonem brot  fulle diz da czwischen nicht follen eyns fingers dick  mach ein dunnes blat von eyernn  vnd kere das eynis dorinnen vm vnd back es mit buttern in eyner pfanne bisz das es rot werde  
 eyn gut spise von hunern  eyn gebraten hun zcu liede cleine  nym weisses brot  mache eynen dunnen eyerteick saffran  vnd pfeffer stos  vnd thu das zcu samme  vnd menge es wol in eynem fasz  vnd nym eynen morser mit frischem smalcze  vnd stosz disz allzcumal  vnd ebenes oben mit eyner kellen  vnd deck es mit eyner schus= seln  vnd kere den morser dick vm gein dem fewer  das es gleich heysz habe  vnd weich bleibe als er ? hart werde szo seyge denn abe das smalcz  vnd schut das hun in ein schussel vnd gib es hin
 eyn gut fulle  wiltu machen ein spise  besnyde biren schone  vnd spalt die in virteil  vnd leg sie in eynen hafen  vnd bedeck den hafen  vnd becleibe is mit teyge  das der bradem icht usz muge denne besturcze den hafen mit eyner wyten sturczen  vnd lege darumb gluende koln  vnd lasz es langsam backenn szo nym denn die byren herusz  vnd thu reynes honig dar= zcu  als vil  als der piren ist  vnd sewde es mit einander das es dick werde  vnd gibs hin alszo macht du auch von oppfel vnd von kutten machen aber man sal pfeffers genug darzcu thun
 ein gefulten kuchen   czu gefulten kuchen nym des dobriz vnd zcu slahe den mit eyern  vnd thu darzcu ein wenig brotes oder ge stossenne vische  oder das dicke von eyner mandel milch hiuon mag man machen mit gutem krute kuchen  oder was man wil von gemusze 
 von pasteden wilt du machen  pasteden von vischen  szo schupp die vische vnd czuhe in abe die hwte  wann sie erwallen  vnd hewe sie zcu kleynen stucken  hacke peterlin vnd salbey daran  vnd thu darzcu pfeffer yngewer zinemin  vnd saffran temperir es alles mit win vnd mach eynen dunnen derben teig  vnd thu die visch darein  vnd gusz den win daruff  vnd deck es mit eynem dunnen teige  vnd mach das vmb vnd vmb gancz  vnd brich oben ein loch darein  vnd lege darfur ein clewsterlin von teyge  vnd lasz es backen  alszo mag man auch huner oder fleisch fogel  wilprecht oder ele machen  
 ein gericht von lebern  man sal nemen ein lebern  vnd herte eyer  die sol man stossen in eynem morser  vnd das sal man mengen mit lutterm trangk oder mit wine oder essig  vnd sal es ma= len in eyner senffmule  vnd nym czwiboln die soltu syden mit smalcze oder mit ole  das sal man gyssen uber fisch oder vber wilprecht  nach dirre wise magstu vil anders din ges machen
 gefulte hechte gefulte hechte sal man also machen  man nem gefu ge hechte  vnd schuppe die  vnd losz in abe den darm zcu den oren usz  nym vische welcherley sy sein  vnd swde sie vnd thu die greth da von  stosz sie in eynem morser hack darzcu salbey pfeffer kummel  vnd saffran gestossen  salcz sie zcu massen da mit fulle man die hechte  vnd spren ge sie vsszen mit salcz  back in uff eynem hulczin rost  vnd brat in gar schon  also maht du in auch machen mit eyernn
  frisch ele nim frische ele  vnd wasche in abe den sleym  mit kal= ter aschen lose im abe die hut by dem heubte  vnd czuche die nyder bisz an den czagel  hack salbey  vnd pertersilgen vnd thu darzcu gestossen ingwer pfeffer eyr enys  vnd salcz zcu massen wirff uff die d ele  vnd czuhe die hut wider uber  besprenge die ele ussen mit salcze  vnd brat sie gar uff eynem hulczin rost  vnd gib sie hin
 ein spise von eynem lachse  nim einen lachse  vnd schabe im abe die schuppen  spalde in vnd sneit in an stucke  hacke peterlin salbey  nym gestossen ingwer  pfeffer  enys  salcz zcu massen  mach eynen derben teyck nach der grosse der stucke  vnd wirff das krut uff die stucke vnd bewircke sie mit dem teyge  kanstu sie ge= stempfen in ein forme das thu  also magstu machen hechte forhelen brasmen  vnd back itlichs besundern in synem teige  ist es aber ein fleisch tag  szo magstu mach en hunre  rephunre tuben vnd fasand als ob geschriben stet hastu die forme  vnd backe sie in smalcz  oder sewd sie in den obgeschriben formen  nym von den hunren die bruste  vnd ander gut fleisch  szo wirt die kunst dester besser  vnd versalcz nicht
 von stockfische  nim eynen stockfische der nicht garstig sy  thu im die hut abe  weich in in kaltem wasser ein nacht  vnd nym in dann herusz  vnd drucke in in essig also das er blibe gancz  binde in uff czwu schinen  vnd leg in uff ey= nen hulczin rost  strich das fuer darvnter allenthalben das er erwarme  lasz in wol belauffen mit buttern darnach mach eynen schonen teyg mit weyssem mel= be  vnd mit eyernn darzcu thu gestossen pfeffer  oder in= geber  vnd ein wenig saffrans  salcz zcu massen  sprenges  uff den visch  als der visch gar heysz sy  szo slahe den teygk daruff mit eynem swancke riche faste kolen darunter  das es rot werde  also thu das ee du in abe nemest  vnd betreuf fen wirst mit buttern  vnd gib in hin
 ein gut spise  nim gesoten sinsd swinsdarm vnd den magen  snyd die gesoten darm in vier teyl die lenge  vnd die cleynen darnach  vnd snyde die gefuge als die rymen  vnd den magen snyde auch smal  vnd snyt denn beide magen vnd darm ytweders uber twerhes so du kleynst wilt  nym petersilien poley vnd myn czen salbey gesoten eyer herte  vnd schon brot kumels allermeist vnd ein wenig pfeffers  vnd ein ey zcu der schusseln ides  mal mit essige  vnd mit gutem sode  alszo das es nicht zcu swer werde  vnd gusz es uff die kaldiment  vnd thu smalcz darzcu lasz es erwarmen vncz es dick werde  gibs hin vnd versalcz es nicht
 eyn gut spise  nim dry gesotene smale swins derme  nym darzcu smalczes von flemen  das thu die weil es vngesoten ist  als lang  vnd grosz als die darm sint bind das zcu samne slahe czwey eyer darzcu vnd nym ein wenig schones brotes  vnd pfeffer vnd salcz zcu masze in dem condimente  erwelle die derme  vnd fulle sie mit dem condiment  vnd stecke sie in eynen grossen darm  vnd verbinde beyde den ynnern  vnd vssern darme an beden enden besundern teyl das condiment glich in die derme  sut sie gar vnd gib sie hin heisz
 von morchen  nim von der brust von eynem hun  vnd hack die klein vnd stosz sie in eynem morser  vnd thu darzcu ein wenig melbes  vnd grobes brotes  pfeffer oder ingwer salcz zcu massen  ein ey oder czwey  nach der menge  roste das wol  zcu sammen  snyt czwei kluppelin eyns fingers lang als ein ellen schafft fornen slecht swin sinwel  vnd nym des gesoten als grosz als ein morche  walckes sinwel in der hant vnd fuge es vmb den spisz  als ein morch  vnd czwenge es vsse= ne  das es krusp s√ø leg es in eynen pfannen  lasz es siden mit dem stecken  vnd die weil das siede  szo bewircke den andern stecken  vnd als du den eynen usz nymest  szo leg den andern ein  vnd mach ir als vil du wilt  wanne sie gar sint gesoten  szo nym sie usz  rur ein gehacktes musz mit buttern vnd das fulle in die morchen  vnd steck sie wider  an den spisz mach sie heisz  vnd betrauff sie mit buttern  vnd gib sie hin  also magstu auch machen morchen von  hechten  vnd von andern vischen
 caleus  nym mandelkern vnd gusz sydenes wasser daran  vnd czeuh die schalen di herabe  stosz sie vnd twing sie durch ein tuch  oder mal sie  nym schon hertt brot  vnd snyt die obersten rynden abe schone dunne  snyt darnach schyben szo du dunnest magst das begynne  vnder der obirsten rynden iglich schibe sal sin sinwel  fuge der schiben vir zcu sammen vnd snyt sie smal  als eynen rymen  vnd snyt sie denn twerhes uber szo du kleinst magst  halt die mandel milch vber das fwer  lasz sie warm werden  wirff das brot dar ein das sie dick werde  halt sie uber das fewer  vnd lasz sie syden  vnd gibs in die schussel  vnd strewe zucker dar= uff  das heysz caleus  alszo mach auch andere milch ob du tottern darzcu thun wilt  
 eyn gebraten milch wiltu machen ein gebraten milch  szo nym die da nicht feystes zcu sy kommen  vnd die gelebt sy  den hafen zcuslahe  das sie sanffte herusz gleite  uff ein buttel tuch  dar ein be= wint sye  vnd beswer sie sanffte von erste  vnd darnach basz  lasz sie ligen von dem morgen bisz hin zcu abent  szo snyt sie dunne  vnd spisz sie  besprenge sie mit salcz  vnd h leg sie uff eynen hulczen rost  vnd lasz sie wol rosten  vnd wirff ein wenig pfeffers daruff  vnd betreuff sie mit buttern oder mit smalcz ob es fleischetag sy vnd gib sie hin
 eyn gut fulle  stosz ein gans an eynen spisz  vnd sut das gekrosz  nym vir eyer gesoten herte  vnd nym darzcu ein brosen schones brotes  vnd kumel darzcu vnd ein wenig pfeffers vnd saffrans  vnd nym dry gesoten hunes lebern stosz zcu sammen mit essig  vnd mit huner sode zcu massen sawer  vnd schele czwiboln vnd mach sy swe snyde sie dunne  vnd thu sie denne in eynen hafen  vnd thu darzcu smalcz oder wasszer vnd lasz sie syden  das sie weich werden  vnd nym denn swer oppfel snyt die kern herusz als die czwiboln gar sint gesoten wirff die oppfel darzcu  das es weich bleibe  vnd thu dann das obgeschriben gestossen mit den oppfeln  vnd czwiboln al les in ein pfanne  vnd als die gansz gebraten ist szo zu liede sie  vnd leg sie in ein schon fas  vnd geusz das con diment daruber vnd gibs hin
 eyn gute getrahte  nym gebraten biren  vnd rohe sawer oppfel  vnd nym vnterwachsen fleisch gesoten  vnd nym pfeffer vnd saffran das stosz zcu samen  vnd mach es weich mit roen eyernn szo mache ein plat von eyern  vnd zcuteyl die fulle daruff  das glich werde  szo wynt das blat zcu sammene vnd mach es nasz von eyer teyge  vnd leg es in sydenes smalcz  vnd back es hart szo steck do durch eynen spisz  vnd leges zcu dem fewer  vnd beslahes eins mit eyern  vnd eyns mit smalcz alszo lange bisz das es singe vnd rot werde  vnd gibs hin 
 eyn gut fulle  nym lampreden  vnd snyt sy an sechs stuck  das mittel stucke  mache mynner dann die andern stuck  bespreng sie mit salcze  vnd leg sie uff eynen hulczen rost  brat sie gar nym das mittelst stucke  szo es gar ist gebraten  stosz es in eynem morser  vnd thu darzcu ein swarcze rinden brotes die weich in essig  vnd thu darzcu gestossen galgan pfeffer vnd ingwer kumel  vnd muschat blumen vnd negellein  wiltu es aber lang behalten  szo machs scharff mit essige vnd thu ein wenig honigs darvnter  vnd sude es vnd leg die lampreden kalt darein  nach dir wise magstu machen gebraten newen awgen  oder was du wilt
 eyn speysz von iungen hunern disz heyssen konigs huner nim iunge gebratenne hu= ner hawe die an kleyne stucke  nym frisch eyer vnd zcu slahe die  vnd thu darunter gestossen ingewer vnd ein wenig enysz wol gemenigt  geusz das in eynen schonen morser der heysz sy  vnd bestreich da mit die gebraten huner  vnd thu sie in den morser  vnd thu auch darzcu saffran  vnd salcz zcu massen  vnd thu den morser wider zcu dem fewer  vnd lasz sie backen gleich heysz mit eyn wenig smalczs  vnd gib sie gancz hin das heyssen konigs hunre
 ein gut lebern  nym ein rindes lebern die nicht steynecht sy  vnd snyt die an funff stuck  vnd leg sie uff eynen rost vnd brat sie  vnd als sie sich gesawert hat  szo wasch sie in eynem warmen wasser oder sode  vnd leg sie wider uff den rost   vnd lasz sie gar braten  vnd nym sie denne her abe  vnd lasz sie kalt werden  vnd besnyt sie schone  vnd nym denn ein halp stuck  vnd stosz es in eynem morser mit eyner rynden gero stes brotes  thu pfeffer darzcu vnd ingeber das es scharff werde  vnd nym ein wenig enys vnd male das mit essig vnd mit honigsam  vnd erwelle es bisz es dicke werde  vnd lasz es kalt bleiben  vnd leg darein die lebern als vil du wilt  vnd zcu der hochzyt gibs fur hirsz lebern  vnd des wildes swines lebern mach auch also  vnd nach dirr meynung erdencke auch andere spise
 eyn gut spise nim hunre die brat nicht follen gar  entliede sie zcu stucken  vnd lasz sie syden in smalcz vnd wasser  vnd nym ein rinden brotes vnd ingeber  vnd ein wenig pfeffers  vnd enys das male mit essige vnd mit demselbigen sodichin  vnd nym vir gebraten kuten  vnd das condiment thu zcu den hunern lasz es wol da mit sieden  das es werde eben dicke  hastu nicht kuten  szo nym gebraten biren  vnd mach es da mit  vnd gibs hin  
 eyn spise von bonen sewde grune bonen bisz das sie weich werden  szo nym denn schon brot  vnd ein wenig pfeffers  dristund als vil kumels mit essige  vnd mit bire  male das zcu sammen vnd thu darzcu saffran  vnd seige ab das sode  vnd geusz daruff das gemecht  vnd salcz es zcu massen  vnd lasz es erwallen in dem condiment  vnd gibs hin 
 ein condiment von knoblauch  reyb knoblauch mit salcz  die haubt schele schon  vnd menge sechs eyer darzcu  on das wisse  vnd nym essig vnd nym ein wenig wassers darzcu  vnd machs nicht zcu sawer  vnd lasz das erwallen  das es dick bleibe  da mit  mag man auch machen gebraten huner  morchen  oder swammen oder was du wilt
 agrest  nim wintrubel  vnd stosz sawer oppfel  disz thu zcu sam= men  menge es mit win  vnd drucke es usz  disze sals ist gut zcu scheffin braten vnd zcu hunern  vnd zcu fischen
 aber ein condiment nim aschlauch vnd schelin vnd reyb in mit salcze vnd menge in mit win oder mit essig  vnd druckes vsz  dise salbe ist gut zcu rinderm braten
 ein salse nim sawer winber vnd thu darzcu salbey  vnd czwey knoblauchs haubt  vnd speck  vnd stosz das zcu sammen drucke es usz  vnd gibs fur ein gute salse
 ein agram nim holcz oppfel vnd perterlin  vnd bezzin  vnd stosz das zcu sammen  vnd druck es usz  das es grun var werde das heyst auch agram
 von eynem hechte nim eynen frischen hechte  vnd losz abe die hawt  als gancz  vnd sewde in gar  vnd losze usz die gret  vnd nym krut vnd stosz das mit dem vische  vnd thu dar zcu roee rowe eyer vnd saffran  vnd fulle die hute des hechtes vnd rost in eyn wenig  vnd gib in hin
 von elen gefullet nim frische ele zuch in ab die hute vnd snid ab das heubt lasz sie gar syden  vnd thu herusz die grete  stosz eyer kraut vnd schon brot  vnd mit dem ale  hacke salbey darzcu  fulle die hut vnd brat in  vnd fuge das  haubt zcu dem ale  cleide in mit eynem iungen dunnen teyge vnd ein blat von eyern  vnd rost in wol vnd gib in hin  
 von stockfischen  nim eynen stockfisch der nicht durr sy  vnd thu im die haut abe  weich in in kaldem wasser ein nacht  drucke in in essig das er gancz blibe  bind in die lenge uff zcwen schynen  vnd leg in uff eynen hulczin rost  mach in warm  vnd betrewff in mit buttern  mache eynen teyck von mele vnd von eyern  darzcu thu gestossen pfeffer  vnd saffran  vnd salcz zcu massen  als der fisch gar heysz sy szo slahe den teygk daruff mit eynem swancke  riche fewer darunter  vnd lasz in werden rot  ee du in von dem fewer nymest  betrauff in mit buttern faste  vnd gib in hin
 ein fulle  nim mandelkern mach in schon in sidem wasser  vnd wirff sie in kalt wasser  lisz die garsten usz  vnd stosz die besten in eynen morser  als sie veist begynnen zcu wer den  szo sprenge daruff ein kalt wasser  vnd stosz die faste  vnd menge sie mit kaldem wasser eben dicke  vnd ring sie durch ein schon tuch  vnd thu die hulsen wider in den morser  stosz sie mer  vnd ringe sie gancz usz  vnd die milch schut in ein pfann vnd halt sie vber das fewer  vnd thu darzcu ein eyer schalen vol wynes vnd rures wol  vncz das es geside  nym ein schon buttel tuch  vnd legs uff rein stro  vnd gusz daruff die milch  bisz das sie wol vbersige  was denn uff dem tuch blibe  da von mache einen kese  wiltu buttern darusz machen  szo lasz ein wenig saffrans do mit erwallen  vnd gibs hin  als buttern oder kese  
  ein getrachte heyst laxis nim huner lebern  vnd magen  snyt abe das herte  das gute snyt dunne  mache es gar in smalcz  zcu slahe eyer  vnd thu darzcu pfeffer  vnd kumel  salcz zcu massen mach eynne pfann heysz  vnd veits als man eynen kuchen wolle back= en  vnd schut die eyer darein  vnd rur das alles zcu sammen  das es alles bleibe weich  szo nym abe die pfann  mach in schon mit eyner schynen  haldes wider uber das fewer vnd maches veist  vnd thu das musz gancz in die pfann drucke wol  das es gancz bleibe an eynem stucke  vnd lasz es backen  vnd wenn es gar sy gebacken  szo gibs hin das heist laxis  alszo machstu auch machen iunge hunre lampfleisch szo mans clein sneyt
 von einer iungen gense  nim ein iunge gansz die nicht alt sy  nym usz das krosz  snyt abe die flugele  vnd die diech  steck sie in eynen irdenen hafen der enge sy gewsz wasser daruff  das sie betuchte  secz sie uff eynen drefusz  der vnden offen sy  bedecke den hafen  das der bradem icht usz gee  sewde das krosz sunder  vnd salcz die gansz  vnd sewde die gansz in dem sode  bisz sie vilnach trucken sy  vnd gar sy ge= soten  szo nym denn susze milch  vnd sechs tottern  vnd tzwey haubt knoblauchs  die grosz sint  vnd schele die schone  vnd stosz die mit ein wenig salczes  vnd men= ge das mit der milch  vnd mit den tottern  vnd thu auch saffran darzcu  vnd geusz das condiment uff die gansz las sie erwallen  vnd gib sie hin  
 eyn cluge spise wiltu ein cluge spise machen  slahe eynnn dunnen teygk von eyern  vnd von schonem melbe  mach das  dicke  nym schon brot ryb das  schele sawer oppfel  scharb sie grober denn speck uff hunre  die menge darzcu  nym eynen loffel  vnd fulle den teyck  vnd teyl es gleich  vnd brat den in smalcz oder in buttern ab es nicht fleisch tag ist  vnd gibs hin  
 ein gut gebackens krepflin  ryb kesz menge den mit eyern  vnd schalbe scharbe geso= ten speck darzcu  mach eynen schonen derben teygk  vnd fulle  denn kesz vnd eyer darin  vnd mache kreppflin vnd backe sie in butternn oder in smalcz  vnd gib sie warm hin
 aber ein gut gericht  nim gesoten erbeisz  vnd slahe sie durch ein sip  sla he als vil eyer darzcu als der erbeys sy  vnd sudes in buttern nicht allzcufeist  lasz sie kulen  sneyd sie an mur sel  vnd steck sie an eynen spisz brat sie wol  vnd beslahe sie mit eyern vnd mit krawte  vnd gib sie hin
 ein gericht von eynem hechte nim einen frischen hechte  vnd losz im abe die abe hute  vnd swde in gar schon  vnd liesz usz die grete vnd nym die krawt vnd stosz das mit dem fische thu darzcu rohe eyer  vnd saffran  vnd fulle die hute des hechtes wider vnd das hawpt das rost ein wenig vnd gibs hin
 ein condimente  mal kumel  vnd enys mit pfeffer  vnd mit essige vnd mit honige  vnd machs gel mit saffran  vnd thu darzcu senff in disem condimente machtu sulcze petersilien piren vnd clein kumpost oder ruben was du wilt
 ein gut salse  nim win vnd honigsam  secze das uff das fewer  vnd  lasz es siden  vnd thu darzcu gestossen ingeber  mer denn pfeffers  stosz knoblauch doch nicht allzcuuil  vnd machs starck  vnd rur es mit eyner schinen lasz es siden bisz das es brinnen begynne  disz sal man essen in kaldem wether  vnd heyst swalbenberges salsen
 von gebraten  man sal ein hun braten  vnd roste ein vmsnyten von eyner semelen  vnd backe disz rot in smalcze  vnd snyt pissen  als zcu eynem brote musz  zcu liede das hun clein  vnd brat sechs piren mach ein condiment von win  vnd von honige  do ryt dein wurcze ein pfeffer  vnd anys vnd mach ein plat von funff eyernn  slach sie in die pfan= nen  vnd leg denn iens darin sunderlichen  vnd leg denne das blat zcu samne  vnd deck ein schussel daruff  vnd kere denn die pfannen vm  snyt oben durch das blat  vnd geusz das condiment darein  vnd begeusz das blat nicht  disz heys sen hunre von ruckawe vnd gibs hin  
 des selben man sal ein hun braten mit speck gefullet  vnd snyt denn acht snyten arm ritter  vnd back die in smalcz nicht zcu truge  vnd schele swer sawer oppfel  vnd snyt die breyt an schyeben das die kern usz fallen  back sie ein wenig in smalcz szo mach ein grosz blat von eyern  das die pfan= ne alle begreiffe  vnd thu darzcu wurcze  szo leg die ersten geschicht von oppfeln  darnach die arm ritter  darnach das hun das sol clein gelidet sein  thu uff iglich geschicht ein wenig wurcze  vnd mach ein condiment von win vnd von honige  vnd wurczes nicht alzcu heysz  szo lege das blat zcu samne  vnd sturcze ein schussel daruff  vnd kere die pfann vm  snyt oben ein fenster darein  vnd  geusz das condiment darein  vnd gibs hin  das heyssen hunre von krichen 
 der ein gut kocherey machen wil  der hack petersilien vnd salbey gleich vil  vnd brate sy in buttern  vnd tufftele eyer weich  vnd menge das zcu sammen  vnd ryb kesz vnd brot dar in  vnd mach ein blat von eyern  vnd geusz buttern dar vnter vnd schute disz daruff  gib im fewer  vnd lasz es back en  disz sint russige kuchen
 ein musz von fischen eyn gebacken musz von fischen  darzcu saltu nemen eynen persich gebeysset in essig  vnd wirff den in milch  die do sy gemachet von mandeln  vnd mit rysz mel  wol gemenget  vnd ein wenig smalczes oder buttern daran gethan  vnd da mit erwellet das ist gar gut  vnd ver salczes nicht
 fladen  eynen fladen gemacht von fischen weysze welherley sie sint  hecht oder perschiche geworffenn in ein dicke mandel milch wol gemenget mit rysz mele  vnd eynen appfel darein wurfellecht gesnyten  vnd ein wenig smalczes darein gethan  vnd ein wenig wurcz gebreytet uff ein blat von teyge gemacht  vnd schusz das in eynen ofen vnd lasz in backen
 fladen  wiltu machen eynen fladen von fasten gerete  szo nym vische  vnd back sie in smalcz  vnd geusz dad daruber ein dick mandelmilch wol gemenget mit rysz mele  vnd thu ein wenig smalczs daran  vnd menges wol mit wur czen  vnd lege das uff ein blat von teyge  vnd lasz backen inn eynem ofen  vnd versalczs nicht 
  krappfen  wiltu machen ein fasten krappfen  von hecht darinen nym ein gute mandelmilch  vnd thu als vil oppfel als der visch ist  vnd snyde die darunter  vnd menges mit ein wenig risz mel das ist gut zcu gefulten krapfen  
 krappfen  wiltu aber ein fast krappfen machen  szo nym nusz  vnd stosz sie in eynen morser  vnd nym oppfele als vil  vnd sneid die darein wurfflecht  vnd menge sie wurczen welherley sie sind  vnd fulle das in die krappfen  vnd leg sie in ein pfann  vnd lasz sie backen mit buttern oder ole
 krappfen wiltu aber einen vasten krappfen machen von nussen mit ganczen kern  vnd nym als vil oppfel darunter  vnd snyd die wurffellecht  als der kern ist  vnd roste sie wol mit ein wenig honigs  vnd menges mit wurczen  vnd thu es uff die bleter  die do gemacht syn zcu krappfen  vnd lasz sie backen  vnd versalczs nicht  
 ein gemuse ein fasten musz  nym bersige  vnd dicke mandel milch darunter  vnd sudes wol in der mandel milch  vnd thu denn zucker daruff  das musz sol heyssen von iherusalem  vnd man ysset es kalt oder warm  
 heydenisch erbeysz nym mandelkeren  vnd stosz die gar clein  vnd menge sie mit drittel als vil honiges  vnd thu darunter gute wurcze szo man sie am besten hat  dise kost isset man kalt oder warm
 ein musz von lauche  nym weyssen lauch  vnd hack in klein  vnd menge in wol mit guter mandel milch  vnd mit rysz mele vnd wol gesalczen gesoten  vnd versalczs nicht  
  aber ein fasten musz gemachet mit mandel milch  vnd wol gemenget mit mandel milch  vnd wol gemengit mit reysz mel  vnd das swde wol vnd versalczs nicht
 ein colrys  mache von eyern dunne bleter  vnd sneyt die klein  vnd wirff die in sussze milche  vnd nym semel brot  vnd snyt das werffelecht darein  vnd menge es mit eyer tottern vnd sude es wol  vnd thu smalcz daruff  vnd versalcz nicht
 ein colrys aber ein colrys nym eyer  vnd zcu slahe die mit semel mel vnd zcu slahe das  dunne kuchen geworffen in ein milch  vnd wol gerurt  bisz es gesiede  vnd menge es aber mit eyer tottern  vnd thu ein smalcz dar in  vnd gibs hin
 ein colrys  aber ein colrys  nym dunne kuchen gebacken von eyern vnd snyt die wurffelecht  vnd snyt als vil semel brotes darzcu wurfflecht  vnd thu es in ein milch  vnd nym eynen appfel  vnd snyt den wurfflecht darin  vnd rur es wol mit eyer tottern  vnd lasz es siden wol vnd gibs hin
 eyn kutenmusz  wiltu machen ein kuten musz szo nym kutten wie vil du wilt vnd sude die gar schone  vnd nym denne eynen morser  vnd stosz sie dar innen clein vnd slahe sie durch ein tuch  vnd nym eyer totter darzcu  vnd swdes do mit vnd thu zucker daruff  vnd versalczs nicht
 oppfel musz  nym schon oppfel  schele die  vnd snyd die in ein kalt wasser  vnd sude sie in eynem hafen  vnd menge sie mit win  vnd mit smalcz  vnd zcu slahe rohe eyer gar wol vnd thu das darein  vnd versalcz nicht  
 
