                           gut chas ze machen so du dy topfen mit der gauffen tust in das chaskar so salcz es nach einer yeden gauffen vnd zu lesst salcz aussen vmb vnd vmb der chas ligt ein gantz iar vnd fault nit
  ein smetten zu machen nim milichram in ein hefen nach dem du in gros wild haben vnd herrt in in dem hefen vnd sturcz in in ain schons tuch lass in truken vnd nim in dann wider aus dem tuch vnd leg in in ain char oder multer vnd salcz vnd gewurcz beschaidenlich tue saffran daran vnd misch durch einander vnd tue in wider in ein schon tuch vnd heng in wider auf das er erherrt so tue das tuch dauon so hastu einen guten smetten
  ain gemachcz awtter gepraten von milich wie man das beraitten sol nim milich vnd aier geleich vnd klopfs vasst vnder einander vnd tue saffran daran vnd tues in ein hafen vnd stoss in ein syedentz wasser in ainen kessel also das das wasser nit in das haferl gee vnd lass darinn sieden vnd das es gestok darnach sut schut es auf ein weiss tuch vnd wintt es vmb in dem tuch vnd swar es nider das das wasser dauon seich so wirt es hertt als ein chas darnach zersneids als ein awtter vnd stoss an einen spis vnd prats auf ainem rost tue gewurtz daran vnd begewss mit smalcz vnd gibs ze essen
  zu ainem chrewssen mues nim chrewssen vnd sneid datz den augen das pos dauon vnd stoss in ainem morser vnd treib das durch mit ainer milich durch ain sib vnd reib aine semel darczu vnd slach ayer tuter darein vnd slachs durcheinander vnd mach ein mues daraus in ainer pfann das wirt rot
 zu chrumpen krapfen als ross eisen reib guten chas vnd nim darczu halb so vil melbs vnd slach aier daran das es sich wollen lass vnd puluernn walg es auf ainer pankch das es werd als ein wurst das mach dann chrump vnd pachs in smalcz
 zu haidnischen kuchen mach ainen taig mit eitlen aieren so du aller hertist mugst varb den taig walg in das ein platten daraus werd als ein pfanzelten vnd pach das in smalcz nim guten wein halb so vil honig erwell das vndereinander vnd zeuch das pachen dardurch so dus wild an richten
 zu ainem pachen in ainer schussel nim geriben chas vnd mel geleich vnd slach daran aier vnd gewurcz es wol vnd chnit es durcheinander vnd  walg es auf ainem pret vnd mach struczel daraus vnd pachs in einer pfann in smalcz darnach sneids in ainer schussel
 ein mandel mues ze machen nim reisch vnd wasch den gar wol aus in wasser vnd truchken in auf ainem tuch darnach stoss an ainem morser chlain vnd seichs durch ein tuch vnd mach ein dike mandelmilich vnd secz sy dann zu dem fewer vnd den gestossen reisch mal darein wol gegen ainen halben loffel vol vnd zuker
 praten arbaiss an ainem spiss slach arbaiss durch ain sib slach vil aier darczu pach sy mit smalcz oder putteren sneid sy zu stuken prat sy an ainem spiss beslach sy mit aieren gibs hin
 haber prein vnd habermel ze machen nim ain meczen haberen vnd reitter den gar schon vnd seud den vncz das man den weissen keren sech darnach derr in gar schon vnd stempf in das der keren lautter werd
 aier smalcz in der vassten nim geschellt mandel vnd stos den chlain vnd slach in dikch durch ein tuech mit wasser vnd seud in das er dik werd in ainer pfann als ein mues vnd nim dann ains vaisten hawsen sneid in wurflat rosst in in ainem pfandlein als ainen spek tue den grieben dauon vnd leg den mandel in das smalcz vnd praitt in mit ainem loffel auseinander vnd varb augen darauf sam aier tuter vnd stoss den geriben grieben in das weiss zwischen der tuter vnd sa zuker darauf vnd halt es pey der wirm vncz das man es zu de tisch trag
 herbst milich zu machen nim ain newe milich in ainem hefen vnd tue sawer milich ram darein vnd rurs durcheinander vnd lass sten vncz sy sawer werd
   von eingepickten hunern nim weinper zwifal mandel essich ader wein vnd mach dy hunr zu iiij tailen vnd legs ein vnd mach sy ab mit gewurcz vnd richcz an
 von rohen hunern nim das fleisch ab dem pain vnd hak das klain vnd behalt dy pain vnd nim ein haisse prue vnd nim ij aier vnder dasselb fleisch vnd mach aus dem fleisch ? knodel auf dy pain vnd legs in dy prue hastu spek rindreins oder castrauneins vnd hak das mit petersil ader salvay
 von einem hirschen hornn das zeitig ist item das har ab vnd sewd das gar wol vnd lass kuelen vnd nim guten wein zuker oder honig vnd gib das also chalcz mit allen dingen item du macht auch zwifal darauf tun
 von einem andern gehurnn nim einen chalber schedel vnd press das also gantz vnd secz das gehurn darauf vnd tue einen zwek oder nagel darein vnd tue in auf ein schussel vnd gesoten wiltprat darumb vnd richcz an
 von wiltprat im slaff item sewd das wilprat ? von ersten vnd prenn einen guteen pfeffer ab vnd slach den mit walsch wein durch vnd nim weinper vnd mandel
 nota wer wol uil chochen von wilprat der nem nit vil wein vnd nim ein gute prue rindrein oder castaunen vnd slachs mit einem pfeffer durch vnd nim zymatrintten muscat nagel
  von wiltprat wurst machen hakch das fleisch chlain vnd hakch einen spek darein chlain vnd nim zu iglicher wurst xvj ayer vnd mach das wol ab mit dem gewurtz vnd vberprenn es ein wenig vnd legs auf einn rost vnd richcz an
 wiltprat aus einem guten pfeffer das prenn von erst ab vnd nim ein grune gute prue vnd waichs darein vnd slachs durch mit wein oder essich vnd hak zwifal chlain vnd nim smaltz vnd tues darein vnd swaiffs ab
 ein riechpraten von wiltprat der allt ist so der halbeg praten ist so pegeus in mit chaltem wasser vnd leg in zu dem fewer vnd prat in an dy stat
 von wiltprat chnoll chnodel auf ein furst essen viij aier  slach dy ein vnd gewurtz darczu vnd chlain gehakten spek vnd in dy prue petersil oder saluay vnd richcz an
 wiltprat von hirschen das mach ein vnd prat das an dy stat nim eitel honig wein vnd feigen vnd slachs durch vnd richcz an mit gutem gewurtz
 gefullt hechten stich in pey der flossen im grat ab vnd zeuch im dy hawt ab vnd zerhak das prat vnd tue weinper gewurtz als durcheinander vnd richcz an
 chnodel von vischen hakch dy chlain mit zway aieren vnd press dy vnd sneitz chlain vnd mach dy in der suppen mit wein essich vnd gewurtz
  lange chnodel von vischen hakch dy visch gar chlain vnd stos dy in einem morser mit weinper vnd mit mandel vnd richcz an
 von einem raiger mues von ersten prat in vnd wann das fleisch dauon kumpt so nim dy pain vnd stos dy mit einer semel war aber des ze wenig so nim ein huen darczu vnd stos das wol vnd darzu guten wein vnd auf ein essen vj aier vnd slachs durch vnd tu es in ein pfann oder in ein hefen vnd machs ab mit gutem gewurtz
 raiger praten mach ein gutz gewurtz mit saffran vnd gib in safftigen auf den tisch
 raiger in einer geislicz sewd in von erst schon nim darnach das fleisch vnd ein pfunt mandel vnd stos das miteinander nim gutz gewurtz imber vnd zuker vnd richcz an
 von raiger gepraten vnd gespikcht vnd mach ein salsen mit wein honig gutem gewurtz vnd erwell das gewurcz vnd richcz an
 pratwurst von vischen hakch den hechten chlain vnd gutz gewurtz darzu vnd nim chum darein vnd tue das an einen spis vnd pratz vnd pegewsss mit smaltz vnd richz an mit zukker ymber vnd traget
 von vischen ein furhess nim mel vnd prenn das ab in einer pfann an wasser vnd an wein vnd wenn das geprennt ist so nim wein oder essich vnd slachs durch vnd machs ab mit  gutem gewurcz vnd richcz an
  von charpfen furhess ze machen nim wein vnd wasch dy visch wol aus  nim j hant volle mel in ein pfann vnd prenns darinn ab an wasser vnd an wein vnd slach das gewascht durch vnd lass es syeden vnd machs ab mit gutem gewurcz
 ein rein mues an ayer nim ein gute milich in dy rein pfann darunder ein geribme semel das es dik werd vnd verbs mit saffran vnd mit gewurtz vnd ein wenig honig vnd lass sieden auf cholen vncz es sey truken das es dir gevall
 ein gefulcz von einem chas nim eins marben chas vnd semel vnd reibs durcheinander vnd nim des chass mer dann des melbs vnd legs auf ein pret vnd walgs mit aiern das es nit ze stark werd vnd mach daraus zolloll dy nit ze gros sein vnd sneid dy chlain vnd nim ein morser vnd tue smalcz darein vnd secz zu dem fewer vnd lass hais werden vnd leg dann dy welkel darein vnd nim ir als vil du wild  zuker weinper vnd gewurcz vnd ziechs dann nit mer vmb dann zwir in dem morser vnd ruk den morser von dem fewer ein wenig das er nit erkallt
 ein gespikchter praten von vischen so stupp den visch vnd sneid das prat herab so du maist mugst also rochs vnd nim dann den grat vnd sewd den das das ander prat herab ge nim dann dy zway geprat vnd halt haks durcheinander vnd nim saffran vnd gestupp ein gewenig geribne semel vnd zu ainer schussel ij ayer das es vesster vnd starker sey vnd das geprat vnd mach daraus einen praten vnd lass den praten ab einem pretlein vallen in ein syedent  prue vnd nim ein pfann dy dir gerecht sey vnd als er genug gesied so stos in an ein spissel vnd uber zeuch in mit rotem tutern gegen dem fewer an dem spis vnd nim des weissen von einem herten ay vnd sneids klain als einen spek vnd spik den praten damit so ist er berait
 von einem hirschen gehuren zu der zeit so es reich rauch ist vnd waich so nim es vnd machs gar sauber vnd sengs ob einem fewer vnd sneids dann oben zu scheiben als vil du sein gewinnen macht vnd nim dann honig vnd seuds pey dem feuer vnd nim dann leczelten vnd pa in pey dem feuer nim das gepain vnd hakchs darnach stoss in einem morser nim dann honig wein vnd leczelten vnd des gehuren swais vnd seichs durch ein rains tuch vnd seud das gehuren darin
 ein hirsch lungel ze machen so nim sy also frische vnd seuds in ir selber prat smekt sy aber so machs in ein ander prue mit petersil vnd andrem gewurcz vnd leczelten wein vnd essich geus daran
 eins wilden sweins choppf etc 
 einen ziger von mandel machen nim mandel so vil du wild vnd wol gestossen seichs durch ein tuch vnd werm in in einem hafen vnd mit ainem holczlein rur es durh einander vnd behallt der mandel milich kalter vnd geuss darauf mit zuker gemischt
 ein igel von mandel wirf mandel gar wol gestossen in einen rainen hafen vnd rurs wol mit einem chlainen holczlein schucz dann auf ein tuch das es enpar lig vnd lass in seichen das er truken werd vnd besa es  dann mit zuker vnd nim dann dy virtailten mandel das dy rot sein mit saffran vnd bestoss dann damit als einen igel vnd gews dann daran ein dike man del milich vnd tues auf ein schussel
 einen chas von mandel well ein mandel milich in einem pfandel mit einem wurczigen wein vncz das es gerinn vnd das der wein suss sey vnd schucz auf ein tuch vnd tue ein strablein darunder vnd lass seichen das es truken werd vnd tus dann in ein chas char etc 
 ein gar guten pfeffer zu vischen nim latig weinper vnd ein swarcze gepate sniten prots vnd nim 1 2 libra weinper vnd stos prot vnd weinper miteinander vnd slachs mit dem pesten wein durch vnd darczu gucz gewurcz mustat nagell zuker zymatrintten
 sulcz visch nim das pech von weichselpaumen vnd truken das vnd stos das vnd schutt das in dy sulcz wy hais es ist so stet es zehannt
 sulcz visch nim einen chalber schedel vnd seud in wol vnd mach in schon vnd seud in dann an dy stat vnd nim ein wenig hawt dauon vnd 1 2 libra mandel vnd stoss miteinander vnd slachs durch ein pfeffer tuch vnd nim zuker imber vnd seud dy visch darin vnd richcz an so sten sy pald
 sulcz visch in den eigsten mach chalb fuss schon vnd seuds in wein vnd seud dy visch darin gewurcz etc  oder mit hausen platern dy slach durch etc 
  ein anders pachens von pranten taig nim ein mel vnd ein gute grune prue oder haiss wasser vnd stos es in einen morser vnd nim vj aier auf j essen vnd haiss smalcz vnd zeuchs darein
 aber ein pachens nim auf j essen xxiiij aier vnd weinper j virdumb vnd ein semel vnd zerslach dy aier vnd tue semleins prot darein vnd nim ein wenigs haiss smalcz vnd nim j chessel oder morser vnd zeuch dy aier ab in der pfann vnd in einen morser vnd la es pachen an dy stat vnd tu es dann aus vnd sneicz klain lank vnd nim dann imber vnd zuker vnd wann du an richczst so schucz darauf
 ein gepraten putter recipe ein semleins prot vnd mischs durcheinander mit xij ayern vnd stoss an den spis vnd beschutt es mit mel vnd tue etwas darunder vnd er recht erhiczt vnd beschutt in mit mel als offt du vmb cherst vnd richt in an im pessten safft
 gepraten arbaiss mach ein chaltguss vnd seud sy darinn vnd zeuch dy palg dauon vnd seud sy an dy stat vnd stoss in einen morser vnd tue honig darein vnd nim ein geribens prot mit vj aier tuter vnd tue smalcz darczu vnd nim dann ein hulczein spis vnd mache i praten vnd legs zue vnd prat in an dy stat vnd pegews in mit haissem smalcz
 regen wurm von arbaiss item gesoten in chaltguss zeuch in dy palg ab vnd gesoten an dy stat treibs durch ein sib auf ein schussel als regen wurm vnd nim ein durch triben senif vnd honig vnd machs ab mit saffran vnd gewurcz vnd gewss an dy arbaiss
  von gemues item seud j p fenbert milch vnd salcz vnd machs ab mit saffran vnd gewurcz von gemus seud j p fenbert milich vnd zerslach xvj aier gar chlain vnd salcz vnd machs ab mit gewurcz vnd saffran vnd so dy milich seud tue dy aier darein vnd lass auf einer glut sten vnd lass grinn vnd tues in ein pfeffer tuch vnd schucz es aus miteinander vnd lege dasselb tuch mit dem gmus vasst ze samen vnd leg ein pret darauf vnd einen swaren stain das das wasser wol daraus gee vnd wann es erkallt so sneicz zu langen sniten vnd zuker darauf
 ein gemus zeuch einen taig ab mit vj aiern vnd pachs geleich als strauben vnd haks chlain vnd seuds in einem haissen wein vnd machs ab mit honig vnd mit gewurcz
 ein gmus zeuch einen taig mit iij aiern ab vnd gews den selben taig durch einen schawmloffel der in schmalcz wol gehiczt sey gemachssam so geracz ? zu arbais vnd zeuchs aus der pfann vnd mach ein aier prue vnd legs in dy aier prue vnd machs ab
 pachen weichsel zeuch einen taig ab mit iiij aiern in wasser vnd mach den taig mit gewurcz ab in haissm smalcz vnd tunk dy weichsel albeg in den taig vnd pachs in haissem smalcz
  nota senif ze machen lugnekerin nota bene mach ainen taig ab mit gerben vnd peraik in gar wol mit den hentten darnach leg in auf ein tuchel in ain muelter vnd mach in dunn dach zwir dikcher dann dy pfadlat vnd sneid in dann mit ainem messer als ein zogen prot vnd pach in dann in ainem smalcz placebit valde
 
