  item wilt machen ain pachen von reyß so sewd in in wasser vnd laz in nicht fast sieden vnd seich es schon ab vnd tue ez in ain reib scherben oder stoz ez in ainnem morsar vnd reib ez clain vnd reib ayr dar vntter vnd mach ez nicht zwo dun vnd tue ein smalcz in ein pfann vnd laz ez durch die hend in ainnem geprantten kochel vnd ez gepachen ist vnd so tue ein zukkar dar auff vnd versalcz ez nicht
 wildw machen ein gemuez von air totter so nym dar zwe walswein vnd ein wenig semel mel dar vntter vnd streich ez durch ain tuech mit ein ander vnd tue dar ein zukker oder honnig vnd lass ez pachen
 wildw von einem hirssen ein gemuss machen so seud das wilbrat an die stat vnd wann ez gesotten ist so laz chalt werden vnd hak ez clain vnd nim ain kapswais oder ains lammpleis vnd sewd in  mit wein vnd reib ez durch ein pfeffer pfann gewurcz ez wol vnd mit zukker so du dez nicht hast so nymb honnig vnd lass ez wallen vnd gib ez auff den tisch
 wildu machen ain gemues daz an ainem vastag guet ist so nim mandel millich vnd laz schieden ain michlein fisch vnd schuep in vnd seud vnd perait in an dew stat also daz er die grat lass das geprat hak klain vnd tue ez in die mandel millich so ez zw wenig ist so nim ein gestossen reis dar vntter vnd lass ez sieden vnd nim sein mass vnd vergiß dez zukars nicht
 wildu machen ein muess von kleczen so mach dy kloczen schon vnd seud sy gar wol vnd stews sy in wein vnd streich sy durch ein pfann oder sibb vnd seud sy  dan wol vnd tue dar ein honig vnd naglein genueg vnd stupp si wol vnd war es zw tuen so reib wenig prot dar an vnd tue ez in einen haffen so hastu fier wochen ge mues
 wildu machen trey lay essen aus aim hechten oder visch das der visch gancz peleib so slach vmb das mitter des visch ein weiss tuech vnd lass daz haup vnd den swancz wol aus gen salcz in vnd leg in auf ain rost vnd laz in pratten das voder tail pegeuß mit haissen smalcz vnd sprengs mit mel daz tuech necz vnd mit haissem wein vnd der hintter tail prat sich selber vnd gib guete salsen dar zwe
 wilt du machen ain rech protten von vischen so nym visch prat welcher lay ez sey dy groz sind vnd tue dy grat dar aus vnd schueppen  vnd hak dy clain vnd reyb prot dar vntter vnd wuercz wol vnd tue ez zw samen mit ainem nassen messer auf ainer anricht pank in der gestalt ainnez rech pratten slach in in ein tuech daz er nicht her aus mueg vnd lass in nicht vast syeden da mit vnd er der stark etc 
 wesotten hennen in ainer scharffen prue vnd mach sy wol gell vnd wurcz sy wol
 item ein grun turken nym air vnd semel mel vnd streychs durch ain pfeffer pfann mit ein ander oder durch ain schons tuech vnd dy grun salssen dar mit vnd in den turt vnd spreng den turt mit mel so print ez nicht an vnd ? dek ez zwe mit ainer eysnen lek vnd gluent kollen oben dar auf das dem andren geleich prat wann ez sich protten hat so nims her aus auf ain schons tuech in ain schussel das ez gancz pleyb vnd sneyd ez oben auf kreicz weys vnd tue zuker dar auf
  item ain lamb in ainer pastekken seud in mit wein vnd mach in in ain pastekken auf daz aller kostleichist so stat ez wol vor fursten vnd heren etc 
 karppfen in ainer swarczen prue zw machen so slach in auf vnd nim den swaisz vnd wein dar ein vnd leg dy stuk dar ein daz dy gesotten sein zwifall oder saur oppfel sneid dar an vnd lass ez sewden oder ein wall tuen als mit ein ander vnd gar wol vnd wurcz ez auch wol so wirt ez guet
 item wiltdw machen hacharbaz so nym weiß arbass vnd waich sy in ain wasser vnd wann geswollen sein so seych sy ab vnd lass sy sten  ein nach vnd mach ein kaltgoz dy gar scharff sey seych sy sauber ab vnd tue sy in ain pfannen oder kessel als vil du machen wild vnd lass sy syeden pis sich paul gen wellen vnd heb sy her ab vnd seich sy das trukken werden vnd tue sy in ain haffen vnd reib sy mit ain stossel oder trit sy vnd waz sy albeg dy palg dar von pys gelb vnd schon werden vnd tue sy in ain haffen vnd laz sewden richt vnd seych sy ab vnd secz sy auf ain gluent kollar vnd lass sy wallen vnd von stund tue sy in ain haffen vnd reib sy gar wol ain stund oder iij vnd nym wein der sueß sey vnd reyb sy dar mit vnd vergeuss sy nicht dar zw nimm ain wennig sennif vnd zukker dw auf wann du sy gereibst das sy sein genueg habent so truk si zw train pallen auf ain
 
