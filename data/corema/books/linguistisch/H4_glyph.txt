  rephuener in der uasten h aisz dir graben zway helczer in der form wan man sy czu samen trucke daz sy ain form machen als ain rephun nim visch vnd tu den gratt vnd die schiepeln dauon vnd hack den pratten vnder ain ander gar clain vnd gewircz garwol vnd suid das wol mit den hoelczern das hat ain form als ain rephun daz prat vnd spick es mit hecht bratten 
 rechbraten etc  n?im grosz visch welherlay die seien vnd du den grett vnd die schiepen dauon vnd darzu hack den braten gar clain vnd reib ain brot brot dar= vnder vnd gewurcz daz wol vnd mach das zesamen mit ainem nassen messer vf der anricht in dem form als ain rechbrat vnd leg das in ain pfann vnd erwelle es darnach nim ain spisz vnd stosz in dardurch vnd spick in mit ainen gruenen hecht bratten so wirt es ain rechbratt 
  ziger in der uasten nim geschelten mandel vnd stosz den in ainem morser vnd mach dick milch dauon vnd seich das durch ain tuoch in ain pfannen vnd reib ain wennig weiszbrot darein ee es erwalle vnd ain wenig guts weins vnd wen es erwalle so zuihe es vsz der pfannen vf ain tuch oder auf ain sib so seich das wasser dauon so wirt es gut cziger den richt an vnd steck in mit mandelkern nim den selben cziger vnd leg ain fier= dentaile in ain schuszel vnd guisz ain mandelmilch daran 
 fladen in der uasten nim mandel vnd hack in clain vnd ferb in halb mit safferan vnd leg in besunder in ain schuszellin vnd nim in wolerlesen vnd erwelle die daz sy sinwel werdent vnd leg die auch besunder in die schuszel vnd nim allerlay uisch regen mit  ainem wenigem weissen mel das es werd als ain streublin taig vnd faerb den vnd guisz es auf den fladen vnd bach in in dem ofen 
 krapfenn  stosz nuszkern vnd vygen vnder= ainander in ainem morser vnd gewurcz das wol vnd farb es vnd leges in ain pfannen vnd guisz oel daran vnd erwelle es vnd machs in krapfen vsz weiszem vrhab taig vnd bachs wol in oel vnd gib es kalt ze essen 
 gebraten ayer  schlach ayer vff bei dem grossen spicz vnd klopf die garwol vnd du safferan darein vnd pfeffer vnd ge= hackten peterlin oder saluay vnd rosch daz in ainer pfannen vnd hack es clain vnd tu es wider in die ayer gugen vnd stosz es an ainen spis vnd  vnd legs vf ainen rost vnd bracz 
 ain richt von vygen stosz ye sechs vygen an ain spiszlin vnd mach der wieuil du wilt vnd suid sy in aim keszel oder in ainem hafen vnd guisz gleich wein vnd wasser daran darnach nim prot vnd lebczelten geriben vnd tu das an die supen von den vygen vnd honig essich vnd reib es durch ain tuch oder sib gewurcz vnd farbs vnd enwelle daz alles in ainer pfannen vnder ain ander vnd leg die vygen in ain rains wasser vnd guisz daz daran vnd wen du das anrichten wellest so bestrewe es mit erwelten sinwellen weinberen vnd gib es kalt 
 ain richt mit von krepsen nim kreps vnd schnid daz bosz von den augen vnd stosz daz vnder ainander in ainem morser vnd reib ain semel darzu vnd ayer totter vnd schlach das  durch ainander vnd mach ain musz darusz in ainer pfannen das wirt rott 
 ain richt von kaesz  du solt reiben guten kaesz vnd nim halb als uil melbs vnd schlag ayr daran daz seich basz vnd buluer daz wol vnd walg daz auf ainem banck daz es werd als ain wurst daz mach du krum als ain rosseysen vnd bach es in schmalcz 
 ain richt von baches  mach ain taig von yteligen ayrn so du aller hertest mugest daz ferb vnd walgs das dinnu pleter darusz werden als die pfanczelten vnd bach das in schmalcz vnd nim ain guten wein halb als uil honig vnd erwell das vnder ain ander vnd zuich das bachen dardurch wen du es an wilt richten 
 ain richt von bachen nim geriben kaes vnd mel yglichs gleich vnd schlach daran ayr vnd gewurcz es wol vnd kint es durch ain ander vnd walges vf ainem bret vnd mach darusz lang struczel gar dinn vnd bach es in  vil schmalcz darnach so schneid es in ain schuszel  ain richt von aim kalbs kopf  schneid daz vnder von aim kalbs kopf vnd suid den gar wol darnach brich die hirnschal vff vnd sae gucz gewurcz vff das hirn vnd guisz haisz schmalcz darin vnd bracz vff ainem rost daz wirt ain gut kalbs kopf 
 ain gericht von leber galran nim ain hirs leber vnd pracz darnach schneid sy vnd stosz in ainem morser mit ruggim brott vnd mit honig mit wein vnd essich vnd treib es durch ain sib vnd gewurcz es wol vnd erwel die leber darnach gib die kalt daz ist die leber galraun 
 ain richt von hasen wursten  nim lung vnd leber vnd die wurist von ainem hasen vnd erschneid das wirflot vnd fach den schwaysz vnd tu pfeffer daran vnd suid es damit vnd fasz es in den darm vnd suid die wurst vnd bratcz darnach vnd gibs trucken 
 ain ayr im schmalcz in der vasten   nim geschelten mandel vnd stosz daz in aim morser vnd leg ain weiszbrot darzu vnd mach darusz schanlach vnd ferbs da= mitten vnd legs in ain pfannen vnd guisz oel daran vnd bachs darine 
 gehalbierte ayr in der vasten mach vsz der vorgeschriben matyerie sinwel ayr vnd schneid die von ain ander nach der leng vnd farbs an der stat da der totter ligen fulle vnd besaege es mit peterlin vnd mit essich 
 gut holdermusz nim holder plu vnd leg die in die milch vnd lasz sy ain gut weil darin ligen vnd seich die milch den durch ain tuch vnd secz sy zu dem fuir vnd rier sy daz sy nit gerin vnd nim vier ayer vnd slachs darein vnd nim darczu schmalcz vnd gut gewurcz
 ain gemusz von reysz nim reys vnd waesch den wol ausz vier wassern vnd drucken in wol in ainer  pfannen oder an der sunnen wenn er denn dir werd so stosz in den in ainem morser clain vnd seiche es den durch ain dick duch oder durch ain sib vnd mach denn ain dick mandelmilch vnd secz die zu dem fuir vnd du das gestossen ain halben leffel uol vnd zucker darein 
 ain gemusz von epfeln biren vnd kitten nim epfel vnd schel die vnd leg sy in ain hafen vnd guisz zehand vaist daran vnd lasz daz also sieden vnd nim vnd zwier sy vnd schlach ayr daran vnd gewurcz sy vff der schuszel aber an aim vastag so reib brot darunder an der ayr stat daz musz macht du machen von kitten oder von birn 
 gemacht birn nim welsch weinber schon erlesen vnd stosz die in ainem morser vnd nim ge= schelten madelkern vnd stosz sy damit vnd misch darzu ymber vnd zucker so das geschicht so walges in der hand daz es geschaffen sey als aien bir vnd  stosz miten darein ain stil 
 flaischmusz von honnern dusolt nemen ain huon vnd seud das wol wenn daz gesotten sey so nem daz weys am der brust vnd zerzaisz das wenn daz zerzaist sy soleg es in ain pfannen vnd derre es wol ob ainem fuir wenn es dur sey so zerreib es in ainem syb oder erstoszes in ainem morser klain als ain mel vnd nim mandel milch vnd der gesotten hennen brie wiltu es susz haben so nim zucker darzu vnd lasz ain wenig sieden 
 ain gericht von krepssen du solt nemen krepsz vnd von erst sieden wen sy den gesotten sind so nim sy dan vnd schel in den zagel wen du das getan hast so leg sy in ain pfannen vnd guisz daran gwurcz vnd essich 
 gebraten huoner  nim junge huner vnd bratt sy vnd rib die leber hastu aber nit souil leber oder lebczelten vnd gibs denn kalt 
  nim iunge huner vnd suid sy in ainem schmalcz vnd gewurcz sy gar wol 
 wilt du machen gut galraun von iungen hoennern so nim vnd suid sy in essich vnd nim die fiesz damit vnd merck daz daz man alle die huner die man zu galraun machen wil die lasz halb wenig in wasser sieden vnd halb in essich vnd darnach bratt iung vnd altu huner nach dem ersten wal der suppen  item ist aber daz die galrait zefaist ist obnen wen sy gestat so guisz siedentz wasser daruber so wirt sy lauter vnd naig die schuszel vff ain seitten daz daz wasser dehain weil daruf bleib anders die galrait zergieng 
 wie man rephuner braten sol nim rephuner vnd suid sy wen sy gesotten sein reib senf mit honig vnd seihe in denn rayn vnd tu ge= stoszen imber darin vnd leg die rep= huner vnd zerleid sy 
  wie man clain vogel beraiten sol nim clain vogel vnd tu sy in ain hafen vnd guisz schmalcz daran vnd lasz sy dar= in braten vnd nim welsch weinber vnd reib sy mit wein oder mit essich vnd guisz daran 
 wie man wilbrat braten sol zu allem wiltpret sol man gewurcz machen vnd daran tun in den hafen denczu ainem gesotten oder gebraten wilbratt oder zu hirschim zu dem seczet man es besunder in ain schuszelin aber zu aycharn zu vogel oder zu hasen zu anderm die guist man alle wurczen an in der pfannen oder in der hafan vnd merck man sol dehain wurcz salczen in dem wilbraett wan daz wilbret ist vor gesalczen 
 ain richt von bachen  nim siedentz wasser wirf mel darein vnd zertreib daz wol daz es ain recht dickin hab so nim vier ayr daran vnd misch daz wol vnd strich daig mit ain lefel aus ain ander in  der pfannen mit schmalcz wenn das gebach so bestreich das mit zucker 
 wie man krapfen machen sol  nim ayer vnd schlach die in ain pfanen vnd puttern vnd rur sy durch ainander vnd hack darunder welsch weinber vnd zu darzu gewurcz vnd fil es in ain taig 
 flaisch krapfen nim kalbflaisch oder rintflaisch oder honer oder wiltprat vnd lasz es sieden welcherlay daz sy vnd hack es mitt welsch weinber vnd auch mit faistem flaisch vnd ayer vnd gewurcz vnd ful es in den gemachten taig 
 von bachen kuchen nim vnd mach ain kuchen von ayr in ainer pfannen vnd schneid in ze stucken vnd gib in in ain salcz die da gemachet sei von saluay von minczen von petersillin vnd von knobloch 
 item aber in der selben matery machtu gebraten ainen spis nim ayer schon brott aines  safferan wein oder essich vnd wasser oder fisch schupeln salcz meng das zesamen guisz daz wasser vff den pratten vnd lasz es erwallen eben dick vnd gib es denn zeessen 
 item aber vsz der selben matery macht du machen rephuner daz sy sein als die fladen lasz sy sieden in ainem wallenden wasser vnd suid sy gar wol stosz sy an ainem spis daz sy warm werden betraf sy mit ol vnd gib pfeffer dabey 
 item aber schupp ainen hecht oder mer haw sy zu stucken brat sy an ainem spis so sy gar gebraten sind so lasz sy erwallen in dem condiment daz da geschriben stat von dem zwifel  nim den zagel als fer esr faist sei vnd bratt den wann es nahent gebraten sei so spreng in mit imber vnd mit pfeffer lasz in darnach braten vnd in denn zeessen den rucken von dem luchs den brat auch also das ander suid in wasser vnd in essich nym rinden  von ruggen brot gewaicht in essich nim imber mer dan pfeffer vnd ain wenig honig mach daz in essich erwell das eben dick gib es bei dem fisch das condiment ain kalbedin daz mag man essen mit allerlay fischen vnd wild gebratt 
 wie man huner fullen sol vnd bachen  ful ain hun mit ayern speck saluay jnen czwischen der ahut vnd dez flaisch stosz es an ain spis vnd ainen ayr taig mit ainem walgholcz vnd vmbwind das hun damit lasz es wol braten vnd gib es also gancz zeessen das haisset ain gebraten hun 
 iunge huner iunge huner die gebraten sind vnd schlach ayer daran mit ymber vnd mit ainem wenigen ains grob daz mit hunern in ainen vaisten haiszen morser vnd lasz es kochen gleich haisz mit ainem wenigen schmalcz daz haisset kumichs huner 
 item von huner  sind ain hun wenn es gesotten sey so nem imber vnd schunbrot herte ayr mel  ain wenig safferan tu das in die hunner supen mit essich erwelle es mit dem hun mach es uaist daz es dick sei das es uff dem hun beleib also mach lamb= flaisch vnd gebraten gemusz 
 item dem cappan soltu daz hapt nicht abschla= den du solt im den hals fullen vnd praten vnd wenn er denn gebraten sey so gib da bei ainen gullennting oder condiment 
 item wie man gemusz braten sol  nim gancz gemusz daz die crosz gancz vff getan sy die stosz in ainem irdin hafen guisz wasser daruff lasz uon vnden vff sieden vff ainem drifusz vmb mach den hafen daz der dunst nit dauon mug schir zu ain claines fuir lasz sy sieden daz sy schnattern werden nim susse milch vnd sechs ayrtotter vnd zway knobloch hapt die temperier zesamen vnd lasz es mit gemusz sieden mit saffaran vnd gib si gancz zeessen 
 gefult trappen hals oder ander fogel hals   nim schweinin flaisch hert ayr saluay vnd ander kreuter hack das alles ze= samen ful damit den hals vnd suid in wan er gesotten sei so leg in auf ainen rosch beschlach in mit ayren oder mit ayer taig betroff in mit schmalcz nim safferan vnd petersyli fenchel krut tem= perier das vf das condiment so du best macht vnd gib es zeessen 
 wie man machen sol morser huner nim ain gebraten hun zergleid das clain vnd nim weiszbrot vnd mach ainen dunnen taig von ayrn mit pfeffern ains vnd saffran stosz daz in ainem morser als zusamen vnd bach es in ainem mor= ser das haissent morser huner 
 wie man knobloch von flaisch machen sol  nimm gesotten flaisch gehack herte ayer mel vnd das best krut daz du gehaben macht temperier daz vnder ainander vnd mach kugelin oder knobloch mit ainem ayer taig vnd lasz sy pachen in ainem schmalcz die knobloch machtu geben allelay ge= bachens
  wie man ain spanfecklin praten sol nim ain spanfackel vnd brat es kul vnd spalt es enzway mit dem haupt so nim die lungen vnd herte ayr zway mach schun brot saffaran pfeffer salcz clain ge= hackten speck vnd ful das sacklin vnd steck es an ain spis prat es wol betraf es mit schmalcz 
 item  also machtu fullen ain kalb oder ain lamb nim faist schweini flaisch tu die schwart dauon vnd hack die clain tu darzu zwu semel pfeffer safferan ayr honig essich nicht zeswer lasz es erwallen vnd gib es also hin mach auch lungen musz darusz 
 wie man ain gancz machen sol in ainem angster  nim vnd pru daz hun vnd verpru si nicht daz inn die haut also gancz bleib so nim vnd zuich im die haut ab blas in die haut wann sy den zerbrochen sei da nae sy vnd nim dan das flaisch tu es in ain hafen vnd lassz es sieden wan es den gesotten sei so hack es clain vnd saluay petersili vnder ainander nim denn ain stempfholcz vnd stosz die haut in  dem glasz vnd tu die ful darein wan du die haut darein garbringest so behalt den hals hinaussen vnd verbind den wol vnd streck in uber das glas das kain wasser darein mug vnd wenn du die haut des ersten ab= zuihest bis ajn die fiesz so schneid die ain wenig ab wann du denn das alles getaun hast als uorgeschriben statt so secz es zu in ainem hafen das das wasser uber das hun ge ains zwerhen vingers vnd uber das glasz lasz es sieden so streckt es sich daz man es sicht in dem glas als ain gancz hun vnd gib es zu essen 
 wie man ain wilden schwein kopf machen sol  nim vnd suid in vnd wenn er denn ge= sotten sei so schneid in wirflocht daz es dennocht gancz sei nim imber vnd sae die darauff uberal aber der schweinkopf sol gancz sein daz es nit von ainander gespalten sey vnd wenn du die imber daruf gesatt hast so nim ain schuszel uol gebrents weins vnd guisz auszen halb vff den kopf vnd nim? das an der tail des gebrenten  wein vnd guisz es innen in den hals vnd vermach den hals als bald daz der wein nit herausz rinn vnd nim denn ain dures brot als gresz als ain nusz vnd nim denn ain glieenden kiszling als grosz als ain hasel nusz vnd tu das in das dur brot vnd legs in den gebrenten wein hin ein ynden hals vnd lasz es denn darin ligen vnd gib in denn zeessen so enzint er sich von dem gebrenten wein vnd von dem gluwenden kiszling daz flamen darusz faren vnd ist vnschadlich vnd schmeckt wol also macht auch machen ain haimsch schweinkopf 
 gebachens von reys  nim reys vnd wasch den ausz vier wasz= ern sauber vnd suid den daz der ain wenig rosch werd so nim vnd reib in wiltu ain weisz gebachen haben so nim vnd reib man daz weysz von den ayren vnd reib es darunder so hastu ain weysz gebachens wiltu es den gelb haben so nim den totter vnd reib in darunder so hastu ain gelbs bachens so nim ainen  rysz scheren vnd reyb den reysz gar clain vnd ayer darunder als uor geschriben stat wie du wilt weysz oder gelb mach ainen dunen taig vnd schuisz in durch die hand als die gebraten kugelin so hastu ain gancz bachens von rysz etc  nim ain spisz der clain sei leg in zu ainem fuir see denn semelmel dar= vff die weil er brat so wirt er schun vnd braun  
wie man roten wein machen sol zu welher zeit in dem iar du wilt  nim haydber vnd wenn man daz brot ausz dem offen schuiszet so du die hayd= per auf ain mvelter vnd schuisz sy in den ofen lasz sy ain tag vnd ain nacht in dem ofen ligen tu sy denn wider herausz vnd nim claine tuchlin vnd der berdarein als grosz als ain ay verbind sy schun vnd mach er bintlen so uil du der ber hast leg sy in den wein so hastu rot wein 
 wie man gut rechbraten machen sol von hechten  das fullen wir laszen gut sein fremder essen haben wir gnug von fischen fullen wir auch ettwas haben da musz schwaisz  beisein von hechten nimpt man daz brott vnd gut gewurcz vnd daz brot musz man schun haben darusz werdent denn braten vnd habent ain gestalt als die rechbraten fullen wir schun halten vnd mit mandel schun bestecken nim gancz mandel darzu so wirt daz gebraten gut 
 wie man salsen machen sol die weysz salsz mach vsz mandel hastu der mandel nicht so nim nusz ander stat hastu zucker den nim auch darzu vnd sch= lach die salcz durch mit wein nim auch weysz imber darzu  die braun salcz mach mit weinber schlach sy auch durch mit wein wilt du sy gut han so tu zucker daran 
 wie man gebrest fisch machen sol nim visch vnd suid die rain vnd lasz den grat dauon schleien weren aller best darzu die schupen vnd schlach den visch zu iiij stucken vnd versuid in nicht so mag man die haut gancz han ain plat sol man auch darin sieden laszen will er die brosz gancz han wann es dan gesotten ist so leg mans vff die richt wiltu sy  brechen mit der hend dez tust du wol wiltu es dann hacken mach es nitze clain so bleibt die presz rain du must gut gewurcz dar= zu haun kainen safferan du daran wiltu gemusz dauon haun so tu darein gelwen lebzelten weinber mandel die weinber soltu schun machen das es den leuten wol gefalle wan der uisch berait sei so wind in vmb ain weysz tuch wiltu die haut gancz haun so sol er die haut von schlein strechen item das du der presz nicht en= hast so leg in auf ain tisch vnd leg dar= vff als schwar als das tuch mug ertragen
 wie man musz machen sol von den siben farben  in dem sumer heb ich an wirwellen in dem winter gemach haun wir sullen trachten vmb frembde musz die werdent in dem winter gut so tracht daz du weisz varb habest so machtu mit eren bestaun schwarz gut blau mustu haun gelb weysz rot braun kund wir die zesamen bringen wann wiltu die farb vinden blau korn blomen mustu haun die nim in dem sumer  ab die soltu derren in ainem ofen sol nit zehaisz sein stosz sy schun vnd behast si ze lon groen macht vns nit vergessen ob der petersil wer vergangen oder so hab wir wurczen oder sangen oder safferan dawirt es gel von 
 rott braun  die rot braun farb gat von weichsseln dar wann die weichsseln zeitig sind die soltu brechen ab den stengeln vnd sieden bis sy die kern lassen schlach sy durch ain syb den drittentail vnd nim honig daran dareyn soltu sy sieden lan wann es denn gesotten ist so lasz kalt werden wiltu es wol bewaren so tu es in ain hafen der innan verglest sei daran bistuder farb frey so machtu si behalten ain gancz iar daz sy die farb nicht verluiset vnd lasz den dunst nit dauen gaun 
 ain salcz von saluay  saluay soltu nemen vnd cinamonum von welsch nusz daz reib mit gutem essich 
 weysen knobloch zu gemusz  nim vnd reib mandelkern vnd semeln zu dem knobloch daz ist gut ze essen zu dem gemusz 
 wie man sennf sol machen  nim vnd stampf den senff wenn das ge= schicht so gaisz siedents wasser daran vnd zwir in als ain taig daz tu drey tag nach ainander vnd guisz dez morgens wasser darab vnd zwir in mit ainem andern syedenten wasser an dem dritten morgen so reib in mit essich so nim kern die clain gesnitten seien vnd gestoszen peterlin mit sampt der wurczen vnd gesotten regel= birn vnd coriander gestoszen gefat durch ain sib welsch weinber vnd geschelten man= del vnd honigsam daz vf daz krut vnd tu das zu ainem yeglichen gleck das sol man von recht mit alber wider wegen als gesund ist auch tu zu dem senff allweg cnamonum ainn machen 
 ain richt von bachen  nim herten kaesz vnd reib den vnd schlach ayer daran vnd ain wenig mel daz misch vnderainander vnd streich es in die pfannen wenn es gebach so bestreich es mit aim zucker 
 aschen forhen vnd praechsen sind gut zebraeten nim ain iungen hecht vnd schup in vnd losz im den darm zu den oren vsz suid fisch  welherlay du wilt losz den grat da= von vnd stosz sy y?nn ainem morser tu darzu saluay pfeffer vnd salcz da mit ful den hecht spreng mit salcz vnd leg in vf ain rost  schupp ainein hecht vnd haw in zu stucken lesz im den grat von erst vsz vnd stosz in in ainem morser tu darzu mel honig vnd salcz mach es zesamen leg es in ain kopf der ain loch hab als ain vinger vnd tring die fisch dardurch in ain schaff mit wallendem ol vnd gib im ain ge= stalt als aim aul bach in wol vnd gib in zeessen 
 wie man ain ay ausz xxx oder xl ayren machen sol  nim zwo schweinblatern das die ain groszer sei denn die andern vnd mach sy schun mit wasser vnd nim denn die ayer vnd schaid sy schun von ainander das weys besunder die  die toter auch besunder nim denn die clainer plater vnd rur die totter durch ainander vnd guisz in die blater daz sy uol werd von den tottern vnd ver= bind sy denn schun mit ainem faden daz sy wol sieden daz erhert werd vnd schel den die blater ab den tottern nim denn die groszern blater vnd sch= neid ain loch darein als grosz daz der totter darein mug vnd nae den die blater schon wider zu vnd klopf denn das weysz zu ainander vnd nim ain trachter vnd stosz den obnen in das loch vnd guisz das weysz ausz den tottern hinein daz die blater uol werd vnd bind sy den zu vnd leg sy in ain hafen so wirt daz weisz vnd die totter wider ain ay darusz vnd gib es denn hin zeessen 
 wiltu machen ain tranck daz dir kain pestilencz nicht tue  wiltu ain tranck machen daz dir kain trusz tu in ainem iare ab sincheum vnd suid den in gaiszmilch wan si ge= sotten ist so seich sy durch ain tuch vnd suffs aus so bistu sicher daz iar vor dem ayter tu das im mayen 
 
