  wildw machen wilprat von rinttfleisch so nym ein wein vnd vach ain swayss von ainem kalb vnd secz es auff ain gluet  vnd ruer es pis es syeden werd vnd geus es dann auff das rint fleisch so vacht es dann des gestalt aines wilprat vnd hack dari vnntter ayr vnd geribens prot vnd wurz es wol vnd mach dann pallen dar awss als dy feysst vnd sewd die in ainer fleisch prue vnd sneyd es dann klain als das wilprat  vnd mach ein gueten pffeffer darczue  vnd wurcz den ab mit guetem gewurcz vnd leg das wilprat dar ein
 wildw machen ein guetcz pachen von kelberlungel so hack sy klain vnd ein wenig speck darvnder vnd hack es klain durch einander vnd mach klainn kugel daraws vnd mach ain gueten strawben taig vnd czeuch dy kugel darawss vnd da durch vnd pach es in ainem smalcz vnd gib es hin
 wildw machen ain guts pachens so kloppf ayr vnd sneyd darvntter semel vnd mach es gelb  vnd sneyd darvntter muscat klain vnd tue ein smalcz in ain pffann  vnd mach ein plat von halbem tail  vnd tue dann das selbig tail auch plat her aws  vnd mach von disem tail auch ain plat  vnd lass das dar in ligen vnd nym dann gerosst opffel vnd gepraten huenr oder tawben vnd leg ain leck geroster opffel auff das plat vnd gehacktew hunr vnd halts dann vber das fewer vnd kloppff czway ayr vnd gewss vmb vnd vmb an dy ortt so werdent dy pletter ganncz  vnd mach dann ain guet honig vnd faym das sawber vnd twe dar ein gewurtz  vnd mach dann ein loch durch das plat  vnd gewss das honig dar ein  vnd lass es hin vnd her darinn lawffen das ist ein edlew speyss
  pasteten wildw machen guet pasteten von rinttfleisch so sneid magersrindtfleisch klain das das drittail klain sey vaysst  vnd nym darvntter vogel tawben oder hunr vnd misch durch ein ander vnd gwurcz es wol  vnd mach dann ein haffen awss rockem mel  vnd prue das mel in hayssem wasser vnd tue denn dy full in den haffen vnd mach pletter darvber vmb vnd vmb  vnd prich dann ein loch oben darein  vnd schewss es in ain ofen vnd la es pachen  also mach sew auch von gueten fischen  vnd hastu des vaisten nit so nym puter auch an dy stat vnd sew dy visch vil gross dann das rintfleisch 
 plamantschen wildw machen guet plamantschen so nym alltew hunr so sewd sy gar wol vnd nym das prat von den prusten vnd hack es klain vnd nym dann dicke mandel milich vnd leg das prat darein vnd ein wenig reys mel darein vnd nym dann ein schone phann  vnd tue es darein vnd zuckers genueg  vnd tue darein ein hulczen loffel vnd ein guet sweinen smalcz  vnd secz es auff ein gluet vnd rur es das es weys pleib etc 
 gerosts pachen wildw machen ein gerostes pachens so mach  ain taig von eyttel ayren vnd von mel als zw kuchlein vnd gewurcz in wol vnd gilb in
 gerunnen mandel milich wildw machen gerunnen mandel milich so stoss mandel auff   1 2 libra   vnd nym visch schuppen ein hoff schussl vol vnd sewd sy in wasser vnd nym das wasser vnd twing den mandel halben da mit durch ein tuech vnd lass es denn gesten als ein sulcz vnd prich es dann auff ein schussl als ein andre milich mit zucker vnd gewss mandel milich daran von dem andren tayl etc 
  gestozzens hunr muess wildw machen ein gestozzens hunr muess von  kalb fleysch auff   1 2 libra   so nym visch schuppen ein hoffschussl vol wildw machen ein gestozzes hunr muess von kalb fleisch so nym kelbreins prat das nit new geslagen sey vnd wol smeck vnd sewd das wol vnd stos es dann in ainem morsar vnd ein wenig semel darvnder vnd streich es durch mit gueten wein vnd mit prue als ein andrew muselein vnd well es mit ayr vnd mit gewurczt vnd mit saffran als ein ander mues
 von hechten wildw machen plamantschen von gueten hechten so sewd dy hechten in wasser vnd los dy gratt daraws vnd hack das prat klain vnd tue es in ein dicke mandel milich vnd zuckers genueg darinn vnd gueten putter vnd tue es in ein schone pfann vnd secz es auff ain guete gluet vnd rur es das klar vnd weys beleib
 geyslicz von kalbenfussen wildw machen geyslicz von kalberfussen so sewd sy wol in wein vnd tue sy aws der prue vnd stozz sy klain in ainem morser vnd streich sy mit der prue durch vnd tue darinn guet honig  vnd guet gewurcz vnd la es wider syeden vnd fayms schon vnd gewss es auff ein klainew pfann vnd lass es stenn pis es hert werd vnd habs dann vber das fewr vnd zuck es pald her wider ab vnd slach es auff ein panck vnd sneyd es wye dw wild
 halpraten von vischen wildw machen hallpraten von vischen vnd von mandel milich so nym ein hechten vnd tue das grat darawss vnd hack das prat klain  vnd tue darvntter geribens prot vnd wurcz es wol  vnd nym dann ein hulczen spis der eben sey vnd streich dy full daran vnd mach es geleich ainem hirsslein praten vnd leg in dann zw dem fewr  vnd prat  in schon vnd pegews in mit putter oder mit ol vnd wann es praten ist so zeuch in also ganzen ab dem spis vnd nym dann dicke mandel milich vnd hawssen pleter darvnder dy gesoten ist vnd zuckers genueg vnd tue es in ein sawbre phann vnd gilb es genueg vnd pechlen den praten mit taig vnd secz in in ein hafen das er auff werczt stee vnd gews dy mandel milich darinn in den praten  vnd lass in sten pis es hert werd vnd sneyd es dann ze scheiben das haisst gulden spiegel
 passteten von vischen wildw machen passteten von vischen so nym visch vnd schupp dy schon  vnd zeuch in dy hawt ab  vnd hack sy zw klain stucklein vnd hack petersil vnd saluia darvnder vnd tue pffeffer ingwer vnd saffran daran vnd mach das alles mit wein ab  vnd mach dann ain terben taig vnd tue dy visch darinn vnd gewss wein daran vnd deck es mit einem dunnen taig vnd mach es vberall gancz vnd prich dann obenn ain loch darin vnd tue ein wenig taig fur das loch vnd lass es also pachen  also magstu machen fleisch vogel oder was dw wild etc 
 ein gefulten hechten wildw machen ein gefullten hechten so nym ein hechten vnd schupp den wol vnd tue ym das gedarmm dacz den oren awss vnd nym den visch welicherlay dw wild vnd sewd sy von stos in ainem morsar vnd tue darvnder pfeffer saffran kum vnd salua vnd salcz es zw massen vnd full den hechten damit vnd sprenng in awssen mit salcz vnd prat in gar schon also magstw in auch fullen mit ayren
 gepraten milich wildw machen gepratew milich so nym ein milich vnd las sey ab vnd schutt sy auff ein tuech das sy erseich  vnd preit dann das tuch  zue vnd peswar sey vasst zw dem ersten darnach lass sy ligen von dem morgen vnczt awff dy nacht vnd seich dann awff ain hulczein rosst vnd spreng sy mit salcz vnd wirff ein wenig pfeffer darauff vnd lass sy praten
 ein guete gannss wildw machen ein guetew ganns so stoss sey an ainen spis vnd nym iiij herte ayr vnd prosem schons prot kum pfeffer vnd saffran vnd nym dy leber vnd stos es zw sammen mit essich vnd mit hunr prue vnd schell dann p?fe? czwiual vnd rosst den in smalcz vnd nym sawer oppfel vnd rosst sy awch als czwiual  vnd tue dann das gestossen vnd dy czwiual vnd appfel alles in ain pfann vnd wenn den dy ganns gepraten ist so leg sy auff ain schussel  vnd zeleg sey vnd gews das gemacht daran
 ein essen von grun pyeren wildw machen ain essen von grun pieren so sewd sy das sy waich weren  vnd nym aneys vnd schonss prot pfeffer vnd kum vnd ezzich vnd misch das ze samen vnd tue darczue saffran vnd seich dy prue ab vnd tue das auff dy pieren salcz ein wenig vnd lass also erwarmen
 zw huner vnd spensaw item nym knobfflach vnd schell den schon nym salcz vnd acht ayr darczue an das weyss nym essich vnd ein wenig wasser vnd mach es mit zesawer vnd la es erwallen das es dick werd da mit mag man gemachen gepratenew hunr spensaw mawrochen oder was man wil etc 
 salsen von weinper wildw machen salsen von weinperen vnd von sawren oppfeln so stos sy zesamen vnd meng es mit wein oder mit ezzich vnd druck es aws  dy salsen ist guet zw safftigen praten zw hunren vnd vischen vnd haysst agrest
 salsen von aschlach item ein salsen von aschlach reib in mit salcz vnd meng in mit wein oder mit ezzich vnd truck es aws zdy salsen ist guet zw rinderem praten
 ganns kross wildw machen ein guet ganns kros so nym ein ganns dy nit ze allt sey vnd nym das kros daraws vnd sneyd ir dy flugel vnd die dicher ab vnd stoss sey in ainem engen hafen vnd gews wasser daran vnd vermach den hafen das kain tampf davon mug vnd salcz sey vnd sewd sy also das sy nachent trucken werd vnd nym dann ein susse milich vnd sechss ayr tutter gewurcz vnd saffran vnd gews das auff dy ganns vnd lass sy also erwallen gib es ze essen
 fladen von vasten gerait wildw machen ain fladen von vasten gerait so nym visch vnd pach dy in smalcz vnd gewss dar ein dicke mandel milich vnd misch dy wol mit reyssmel vnd tue ein wenig smalcz daran vnd meng es wol mit gewurcz vnd tue es dann auff ain plat von taig vnd schewss es in einen ofen vnd la es pachen
 wilprat von ayr wildw machen wilprat von ayrn so nym iiij ayr zu einer herren schussel vnd milich darvntter vnd nicht ze vil vnd mach damit ein taig als vil dw geneczen magst in der dick als ein kuchel taig vnd gewss es in ain sekchlein  vnd henng es in ein syedundtz wasser das es nyndert an rur vnd las es hertt sieden vnd sneid es dann als ein vinger gros vnd pach es vnd mach es in ainem swarczen pfeffer vnd hack herrte ayr daran fur ain speck oder gib es in ainem czisseinlen oder in ainer gelben prue wy dw dann wild etc 
  ein praten von krewssen wildw machen ein praten von krewssen so schell dy krewssen also rach vnd nym das prat vnd hack es klain vnd nym darvntter rohew ayr als vil dw wild vnd mach es nicht ze fewcht vnd wurcz es vnd gilbs vnd legs in einer prue dy gemacht sey von wein oder von ezzich vnd lass es sieden vnczt an dy stat darnach stos an ain spis vnd peslagh ein viertail mit weyssen von den ayren vnd das vider mit den tutter vnd das dritt mit grun ayr von petersill vnd lass es also hays werden
 gepachen krewssen wildw machen gepachen krewssen so nym sy vnd sneid das pos davon vnd mach ein gueten strawben taig vnd gilb den vnd zeuch dy krewssen da durch vnd pach sy in smalcz
 mawrochen vmb weinachten wildw machen mawrochen vmb weinachten so mach ein taig von weyssem prot vnd von wenigen eins melbs vnd slach ayr daran  vnd mach dann zwen chuchel von holcz dy an der mit gros sein  dann an den ortteren vnd wirff sy in den taig  vnd zeuch sy da durch das der taig vberall daran hang vnd wirffs dann in ain smalcz das nit ze hays sey vnd wenn es ein wenig gepach  so nym es herawss vnd sneycz von einander so sind ir czwo  vnd full es dann mit geruerten ayren gelb oder weys  oder wye dw wild mit oppfel oder vnd honig gemengt vnd nym dann ein linden strawben taig vnd zeuch es da durch vnd lass es dann pachen in smalcz wildw es vercheren so mach ein gelb plat vnd secz dy mawrochen darawff vnd lass pachen
 ein guets pachen wildw machen ein guets pachnes so zekloppff ayr vnd sneid darvnter semel wurfflat vnd  gilb es vnd sneid darvntter muscat klain vnd tue smalcz in ain pfannen vnd mach ain plat von halben tail vnd tue dann das selbig plat herawss vnd mach von disem tail auch ain plat vnd la das darinn ligen vnd nym dann gerosst apffel vnd gepratnew rebhunr oder sunst iunge hunr oder tawben vnd leg ain legk gerosster oppfel auff das plat vnd gehabierte hunr vnd sturcz dann erst plat oben darauff halbs dan vber ain fewr kloppff dann czway ayr vnd gewss dann vmb vnd vmb an dy ortter vnd mach dann ein guet honig faym das gar schon sey vnd tue darinn gewurcz vnd prich dann ein loch durch das plat vnd gewss das honig darinn vnd lass dann das darin hin vnd hin lawffen das ist ein gar edelspeys etc  
 maysche salsen wildw machen ein guete maysche salsen so nym petersil vnd pfefferkrawtt saluay iung pyessen pleter vnd hack das klain dureinander  vnd an dem morgen frue so vach den taw auff in ein tuech vnd leg das krawt darin vnd tue es dann in ain malter vnd secz es an dy sun so verlewsst es den taw vnd lass es also trucken werden alls ein gestupp so rur es dann in ain plater vnd wenn dw wild in dem iar so necz es ab mit wein oder mit ezzick als ein ander salsen dy ist gar gesundt
 gehalbirt oppfel wildw machen gehalbiert oppffel dy die vierlay varb haben so nym gerurte ayr von vierlay farben vnd sneid ain oppfel in vier tayl vnd nym darawss dy kerenschall vnd full dann yeglichs varb in ain yecz virtal vnd stos sy denn gen einander an spissel vnd mach gancz oppffel wider dar awss vnd czeuch sy dann durch ein dunen strawben taig vnd lass sy pachen vnd sneid sy dann entwerch von einander vnd stra zucker darauff 
  ein gemues von kloczen wildw machen ein guet gemuess von durren pieren so wasch dy pieren gar schon vnd sewd sy wol vnd stoss sy dann gar klain vnd streich sy dann durch mit wein vnd sewd sy aber vnd tue darinn honig vnd nagel vnd gewurcz es wol vnd war es ze dunn so ribst ein prot daran vnd tue das dann in ain hafen so ist es vier oder vj wochen guet
 kloblat ayr wildw machen kloblat ayer so reib ein wenig semel vnd rur darvnder gestozzen muscat vnd salcz es ein wenig vnd tue dann dy ayer pey dem spicz auff vnd tue das weyss darawss vnd mach in yecz ay ain holczlein vnd tue dy full in dy ayer vnd rur es mit dem holczlein durch einander  vnd la dy holczlein darin stecken vnd secz sy zw dem fewr  vnd lass sew praten vnd an iij muscat hast genueg vnd xij ayer
 morsar kuchen wildw in ainem morsar kochen so sneid semel wurfflat vnd klopp ayr darein vnd tue dy semel darin vnd sneid darin muscat klain vnd ander gewurcz vnd gilb es vnd slach darvntter gepratnew hunr oder tawben oder leber oder maglein vnd tue ein smalcz in ain morsar vnd secz in auff ain gluet vnd gewß dann dy full darinn
 ein gemuss von ainem pratvisch wildw machen ein guet gemues von ainem pratvisch so nym darczue wein vnd stos das durch einander vnd mach es mit gewurcz vnd zucker vnd versalcz es nit
 hirslein gmuss wildw machen hirslein gemues so sewd das wilprat an dy stat vnd wenn es gesoten ist so lass es erkalten vnd hack es dann gar klain vnd nym dann den swaiss von ainem kalb den lass in ein wein so wirt dy farb vein vnd gwurcz es wol vnd zucker es wol 
 wildw machen verloren ayer von mandel so verloren ayr von manndel
  nym mandel auff ain halbpfund vnd stos in vnd tue in drey tail pey seiner varb vnd gewurcz in ab mit honig vnd mit griben semel vnd mach aws dem ain czelltlein als verloren ayr  vnd mach das ander tayl gelb mit saffran  vnd mach darawss zugel alls dy tutter vnd verpirg es vnder dy alle zeltel vnd aws dem dritten tayl mach ain milich vn mit ainem wenigem enis welbs vnd gilb es vnd leg dy ayr darczue
 ein ygel von mandel wildw machen ein ygel von mandel milich so nym mandel milich als vil dw wild vnd stos die vnd tue sy in ain hafen  vnd rur es mit ainem holczlein vnd schutt es in ain tuech das empor lig  das es also erseich vnd trucken werd  vnd nym dann dy geviertayllten mandel vnd gilb es mit saffran  vnd pesteck es gleich einem ygel
 sawsrussel wildw ainen sawruessel wol chochen so nym in in ain haffen vnd lass in wol syeden vnd wenn er dann nach gesoten sey so nym dy painer alle da von vnd des klainisten fleisch hack klain auff ainem prett vnd reyb ain gueten leczelten darczw vnd nym ain massel honig vnd ein kandel wein vnd tue das in ain pfann vndereinander vnd sewd es gar wol vnd stupp es mit zucker oder mit wem dw wild
 ein guet gmuess wildw ein guet gmues machen so nym xij tutter aws ayren vnd ein massel rayual vnd reib ein gueten leczelten auch darczue  vnd nym das alles in ain pfann vnd stupp es gar wol vnd lass es wol syeden vnd nym auch ein wenigs honig darvntter
 arbays kochen wildw ein guet arbays kochen  so nym ayr tuter vnd sewd dy gar wol in ainer pfann vnd stuppts vnd dw durch slach new arbais darvnder
  ein guet gemuess wildw ein guet gemues machen so nym opffeel vnd pachs wol in ainem smalcz das sy swarcz werden vnd nym dann weinper vnd wasch gar wol vnd rosst dy auch in ainem smalcz vnd tue die weinper vnd oppffel durcheinander vnd hack das klain vnd tue es in ain pfann vnd sewd es wol vnd sa zucker darczue darauff 
 ein kloczen gmuess wildw ein guetz gloczen mues machen so nym kloczen vnd sewd die gar wol vnd sneid dy stingel vnd hawpp darvon vnd hack sy dann gar klain vnd reyb sy dann durch ein tuech mit ir selbers pru vnd nym dann einen leczelten vnd reyb in gar wol vnd tue dann den darvnder item nym ein trinckel rayfal vnd misch es alles durcheinander vnd las das wol syeden vnd stupp es darnach gar wol 
 ein guet milich wildw machen ein guet milich so nym ein gueten milichram vnd nym ayr wie vil dw wild vnd gilb es wol vnd stupp es auch wol vnd lass es darnach wol syeden vnd tue zucker darvnder  darnach nym ein weyss tuech vnd slachss darin vnd lass vbernacht darinn ligen  vnd sneyd sy dann wie dw wild  wildw sey dann in ainem pfeffer machen so nym honig vnd honig leczelten wein stupp vnd saffran vnd sewd es dann durcheinander vnd leg dy milich auff ein schon prett gegen dem fewr das sy auf gee vnd stupps vnd legs denn in den pfeffer
 guet rueben wildw guet rueben machen so sewd sy wol in wasser vnd nym sy dann vnd sneid sy dann gar schon vnd leg sy dann in ain hayss smalcz vnd nym ainen gueten milichram vnd smalcz durcheinander vnd nym semel aine snitel protz wye vil dw wild vnd nym dann dy rueben vnd das prott vnd leg sy in dy milichram vnd la sy dann wol syeden vnd stupps dann vnd gilbs ob dw wild 
  ein guetz kostel wildw ein guetz kostel machen so nym geslagnew in gerurte ayr vnd weinper durcheinander stupps vnd gilbs vnd nym dann oppffel vnd schnitt sy schon vnd hol dy kerenstal daraws vnd tue dann dy ayer vnd dy weinper darin vnd mach dann czway dunn fladel mit ayer vnd nym das ain in ain pfann  da ein wenig smalcz in sey  vnd nym dy gefullen oppffel daraws vnd nym darnach geslagnem ayr vnd gewss die czwischen die opffel in dy pfann vnd pach sie gar gemachlichen vnd cher sy dann vmb vnd lass es pachen pis es sein genuog hab vnd nym das ander fladel auff ain schussel vnd leg dy oppffel darawff
 gefulten saluay wildw machen einem gueten gefulten saluay so nym saluay vnd mach darczue ein full von ayren vnd auch krawttlein gilbs vnd stupps vnd zeuchss auff den saluay vnd mach darczu ein strawben taig vnd pach sew in ainem smalcz
 klupp praten wildw machen ein gueten klupp praten so nym ein pratt awss ainem schaffeim diech vnd hack das klain vnd tue darvnnter geswaycznew ayer vnd ein wenig weyss prot vnd gewurczs wol mit krewttlein vnd gib es vnd vass in ein necz vnd tue in in ein kluppen vnd prat in schon
 ein erhabenns gmuss wildw machen ein guets erhabens gemuess so nym ein guete susse milich in einem morsar vnd ein guetz smalcz tue darczue vnd mach sy prawn in ainem saffran vnd zeuch dann ein taig ab mit ayren vnd darczue mit semelmel vnd wenn dy milich her wil wallen so zeuch den taig gemalichen mit ainem loffel in dy milich vnd lass sy gemalichen erwallen auff ainer gluet vnd zeuch es dann herab
 gefullt oppfel wildw machen ein gueten gefulten oppfel nym ein oppffel vnd reyss das innder als herawss das es gar dunn sey vnd nym dann ander oppffel vnd mach sy prawn in ainem smalcz vnd hack sy klain vnd nym darvnder geswaycznew ayer vnd weinper gilbs vnd stupps vnd full es in den oppfel vnd prat in auff ainem scherblein 
  gmuess von arbais wildw machen ein guet gmuess von arbayss so nym arbais vnd la dy erwallen in ainer lawgen vnd nym sy dann vnd reyb dy palig da von vnd erklawb sy schon vnd tue sy dann in ain hafen vnd gewss ain wein daran vnd wasser vnd gewurcz vnd lass es syeden vnd zeuch sy dann durcheinander mit ainem loffel vnd bedarffst sy nit durchtreyben vnd versalcz nicht
 ain haselhun wildw machen ein haselhun das man an ainem freytag ist so nym visch vnd sewd dy nicht gar wol vnd klawb dy gratt darawss vnd hackss nit gar klain vnd stupps vnd tue es in ainen model als ein vogel oder haselhaym ist vnd lass es darinn wol ertrucken vnd steck es an einen hulczen spis vnd pincz mit ainem tuech hin czu vnd lass praten vnczt es prawn wirdt vnd spick es mit vischen als ein speck  vnd lass ein weyl praten vnd gib es in zyseindelein oder sunst
 kuchen machen wildw kuglet kuchen machen so nym ain mel vnd lundt es mit hayssem wasser milich oder wein vnd garbs wol durcheinander vnd slach ayr darein vnd in ein smalcz
 ein vogelspeiss oder ein pacheins wildw machen ein pachens von vogelspeyss so mach ein vogelspeyss vnd slachss auff ain sib oder tuech vnd sa dann mel darawff vnd pach es in ein smalcz
 ein schwbel muess wildw machen ein guet schwwel mues so nym so nym als vil mel halbeg  als zw einem andren mues vnd mach es ab mit ayr vnd milich vnd tue ein winczig smalcz in ein schone pfann vnd gewss hin ein vnd ruer es gar schon 
  pachen ayr wildw machen pachenew ayr so sewd ayr hertt vnd darnach schells sy vnd tue das weyss vnd rott yeglichss besunder  vnd treyb das rot mit ayren vnd mit stupp vnd gilbs vnd tue es in das weyss vnd pachss in smalcz
 lunkchmuess wildw machen ein guet lunkmuess  vnd wann dw es hackst so hack grune ayr darein vnd sewd es in smalcz
 kuchel machen wildw kuchel machen an ayr so nym ein mel im ainen haffen vnd mach ein tayl mit wasser ab vnd gews ein wenig gerben darvnder vnd lass dann auff gen vnd pach es in ol oder in smalcz item wenn dw ein zachss fleysch hasst oder henn so leg so leg es vber nacht in ein kalltgus
 in dem gmant seihten item wildw weys seihten so nym den russel von einer saw vnd leg in in den aschen
 gefullt krewssen wildw machen gefullt krewsen so sewd sy an dy stat vnd los das pratt darawss vnd prich der schal nicht vnd hack das prat  vnd herrt gesotnew ayr darvnder vnd wildw geren so slach czway grunne ayr auch dar= vnder vnd ein putter oder smalcz stupps vnd gilbs vnd fulss in ain schal  vnd tue dy  anderen darvber vnd steck sy an einen spis vnd pracz gein dem fewr
 gesulczt krewssen wildw dann gesulczt krewssen haben so sewd dy krewssen vnd schell sy nach dem ganczistem vnd stos dy schel klain vnd slachss durch mit wein gilbs vnd stupps vnd lass es gesten als ein andre sulcz
 wein supp wildw ein guete wein suppen machen so zeklock ayr vnd gewss ein wein daran gilbs vnd stupps vnd sewd sy gar wol
 gesturcz ayr wildw machen gesturczte ayr so sewdcz gar len  salcz vnd stupps vnd sturcz den vber hin in das smalcz das dann hayss sey
  pachen prott am freytag wildw machen vnd am freytag pachensprott geben so mach ein taig von milich vnd zeuch das prot da durch vnd tue es in das hayss smalcz
 plobss pachen wildw machen plobss pachen so nym kornn pluem vnd rauff dy pluemlein aus den knoppflein vnd stos dy in ainem morsar vnd machs awss mit dem weyssen aws den ayeren vnd treybs durch ein tuech vnd nym salcz vnd slach es darvnder
 ein rotz pachen item wildw ein rotz pachen machen so nym horschen polz vnd stos sy in ainem morsar vnd tue es dann in ein hafen oder in ain kandel vnd wann dw es pachen wild so nym des salcz als vil vnd er pachen wil vnd als vil honig darczue vnd tryebs durch ein tuech vnd nem denn salcz vnd slach es durcheinander
 weys pachen item wildw weyss pachen so nym das weyss von ainem ay vnd milichram vnd treybs miteinander durch ein tuech vnd nym dann salcz vnd slach es wol durch einander vnd pach es
 ein kas von mandel milch item wildw ain kas machen von mandelmilich so nym mandelmilich vnd well sy in ainer pfann mit einem winczigistem wein der suss sey vnd schucz auff ain tuech vnd tue ein stro darvnder vnd lass dann ab seyhen vnczt es trucken werd vnd tue es dann in ainen kas korb vnd misch es mit zucker
 ein proten von ayren item wildw einen praten machen von ayeren so nym ayr vnd slach dy tutter durcheinander  vnd nym darvnnter guet gwurcz petersil vnd saffran  vnd darnach ein sacklein das sey in der gross als ein kerczenschafft  vnd nym her dy ayr vnd gewss in das sacklein  das es sey in der leng als ein spann vnd hach sy in ein syednncz wasser vnd lass sieden vnczt dich genueg zymbt vnd das es herrt werd so nym es dann herab  vnd trenn das sacklein auff vnd stos dann das auff ein klainss spisslein das es nicht zeprech vnd spick es mit ayr 
  ein muess mit ayr  wildw machen ein mues mit ayr der nem viij vnd mel vnd hack dy vnttereinander vnd wenn es dann klain sey so nym es vnd zeuchs in ein hayssew milich vnd mach es nicht ze dick noch ze dunn vnd salcz es wol vnd tue zucker daran
 weysse salsen wildw ein weysse salsen machen so nym mandel kerne vnd zeryben semel vnd sneyd dann kren vnd stos das dann alles durch einander vnd zeuchss durch mit wein vnd mit ezzich in der dick alls dir geuall so ist sy berait
 krewssen mues wildw ein krewssen mues machen so nym dy krewssen vnd stos sy gar wol vnd lass sew dann gar wol seygen durch ein tuech vnd wann sy dann geseygent das daz wasser da von kom so nym dann czwen loffel honig vnd nym dann rocken prot vnd tue das zesam in aynen morsar vnd stos sy vnd wann dw es hast gestossen so menng es mit fleysch prue aus alls vil dich tunnkt das sey genueg sey vnd treyb es dann durch ein tuech vnd tue es in ein sawbrew phann oder hefen vnd nym nicht mer dann ain loffel smalcz wieuil dw sein machen wild  vnd lass es damit erwallen gar wol vnd wenn es sewd so rur es vmb dy ortter vnd nicht in der mit
 von gmues ein mandel muess so nym ein 1 2 libra mandel vnd auch vmbedum darczwe  vnd ob dw es nicht enhast so nym semel prot darczue vnd tue das in ain wasser  vnd pall es aws rain  vnd das slach mit der milich durch ein tuech so wirt es klain  vnd wildw es suss haben so tue ain zucker darczwe
 mandel kass wildw haben ein mandel kass so muestu haben hawsen plotter vnd des mandel muestu haben   i1 2 libra auff ein essen so machstu den kas von dem mandel  den reyb schon durch ein weyss tuech vnd   i lot hawsen pleter das schon in ainem wasser sieden vnd die plater soltu mit mandel durch slachen mit gesotem wasser  vnd solt  der milich nit syeden mach sy suss mit zucker des nym 1 2 vmdumb vnd schuczts zw ainem kass so nym ain verglast reindel da schutt dy milich ein so wirt sy hertt vnd lass ein weyl sten so wirt ain kas vnd tue ein susse milich daran  vnd dw magst in wol sneyden in viertail so kumbt dy milich da enczwischen vnd steck in dy mit mandel keren
 aliud pulmentum item nym mandel keren vnd reyb den klain vnd slach sy durch mit mande walischem wein vnd mach sy suss mit zucker vnd lass sy also syeden 
 ain mues von krewsen etc  item nym krewssen vnd sneyd das pos pey awgen davon vnd stos das ander in ainem morsar  vnd treyb das mit ainer milich durch ein sib vnd reib ainer semel darczue vnd slach ayrtutter darein  vnd slach das durcheinander vnd mach ain mues darawss in ainer pfann das wirt dann rott
 ein haniff gemues item nym gesoten haniff vnd stos den klain vnd nym semlein prot vnd slach den haniff vnd das prot durch ein schons tuech vnd mach es mit gewurczt vnd mit gehakcht ab
 ein gemuess von arbays item nym arbais vnd reyb dy schon da machstu guet gmues von wye dw wild warmm oder kallt gewss sy auff ain schussel vnd wann sy gestanden sein so sneid mitten da durch czwir vnd nym dann das mitten her awss vnd gewss ein seniff daran
 ein holar gemues in der vasten nym holerplue vnd lass den syeden in wasser vnd nym i libra mandel vnd stos den klain vnd slach den mandel durch vmbedum tue daran so wirt er dik vnd zucker auch darczu so wirt es suss vnd versalcz es nit
 ain kass von magen nym magen vnd mach den zw milich das ir genueg sey zw ainem essen vnd nym ain lot hawsen plater vnd sew sey das sy zeigee in ainem wasser da slagch es mit durch wann dw es nun durchgeslagen hast so sol  die milich alls dick sein alls die mandel milich vnd gewss dy milich an dy hawsen pleter vnd rurs durch einander vnd tue ain czucker daran vnd versalcz es nit vnd sol suss sein nun gewss in ain schussel dy nicht zw weytt sey als ain kassnapff vnd wann es nu kallt worden ist so wirt sy herrt so thue den kass auff ain andre schussel vnd besteck den kas mit nuskeren vnd wildw gern so sneid in zw vir stucken vnd mach ain susse mandel milich oder ain susse nusmilich darczue vnd gib hin
 ain kas von haniff so nym haniff der roh sey vnd stos den vnd slach in czwier oder drey stund durch mit gesotem wasser vnd nym i lot hausen pleter darczue vnd   1 2   libra mandel zw ainer sussen milich so magstu wol machen ain haniffkas vnd besteck in mit we dw wild und versalcz nit
 ain kass von nussen item nym nuss vnd schell dy gar schon vnd stos dy klain vnd sewd ain lot hawsen ploter vnd nym das gesoten wasser vnd slach es damit durch vnd mach dy milich suss mit zucker vnd lass nit syeden vnd thue sy in ainen kas napff vnd luss sy erkallten vnd mach ain dunne susse milich  darczu sneyd in oder lass in ganncz vnd versalcz in nit  also machstu aller kass
 ain weyss gemues von nussen item nym nuss vnd stos dy vnd reyb sy klain das dw in nicht durffest durchslachen vnd mach ain dicke milich daran vnd ain semel thue daran so wirt sy dick vnd mach sy kallt oder warmm wie dw wild vnd machss suss mit zucker
 ain gmuess von weyssen kriechen etc  item nym weysen kriechen vnd sew sy gar schon slach sy durch ain sib vnd doch nicht zw ziger das dy  punten vom dem keren vnd der hawt nicht darczue komen  thue darczue honig weyss prot gekrewtt erwell es vnd gib es hin 
  ein gemues von nussen nym nuskeren vnd stos dy klain seychss durch ein tuech mit ainer sussen milich zesamen  vnd mit prosem semel vnd sewd es wol in ainem hafen vnd thue smalcz darczue genueg vnd mit ayr tuteren wol ab geruert vnd wol geferbt mit saffran
 reyss gmuess so nym mandel milich vnd reyb sy mit reysmelb vnd sewd es wol vnd nym ain apffel vnd sneyd in wurfflat vnd rosst in in ainem smalcz vnd thue wein darauff et sic est finis huius operis lxxxij dyonisy festo
 ittem 4 feria ante dyonisy defunctus est dominus leschenpranndt anno domini lxxxiij
 
