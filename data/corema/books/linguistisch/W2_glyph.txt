                   930 hye hebt sich an ein puech eines durch= leuchtigen maister genant anthymius vnd ist ein graf gewesen der das puech ainem kunig von frankreich genant dietrich gesannt hat wie man sich sull halltenn mit dem essen vnd hebt sich also an  ich han gemainklich ew in dem puech verschri= ben das der gesunt vast daran stet das man das essen recht beraitt dann so macht es gute dewung ist aber dy speis nicht wol gesoten vnd beraitt so kumt vil siechtagen dauon dem magen vnd dem pawch vnd erheben sich vil grober feuchtikait vnd gaymenn vnd geet der tunnst in das haubt vnd dy augen werden tunckhel vnd kunit vnda dauon  ist aber das dy speys wol beraitt wirt so wirt gute vnd susse dewung vnnd gute feuchtikait in dem leyb dauon kumt gesunt vnd wer des pflag der bedorfft nicht ertzneyen 931 von dem trinkhen avch sol man nicht mer trinkhen dann zu der speis gehort wer aber mer trinkhet der keldent seinen magen vnd krenkchet in da= uon kumt ettwenn der tod vnd nym ain ebenpild an dem kalch wenn man den gemalich begeusst so wirt gueter mortrer daraus vber geusst man in aber so wirt er tzu nichte   also sol man auch mÃ¤slich trinkhen zu dem essenn  nvn wie mugen die in den raysen des gewarten wann sy sein nicht weyl haben vnd beleyben doch oft gesunt die sullen dester mynner es= sen vnd sunderlich wer reytt der sol wenig trinkhen  nvn warunb ist dann das ettlich lewt essen vngesotens fleisch vnd plue= tigs vnd beleyben doch gesunt dy arbaitten es von in oder peyen sich pey dem fewr oder wider tuen es mit ertzney oder sy habent wenig zu essen vnd sind hungrig so verczeret es dy natur alles vnd beleyben gesunnt  932 von dem prot dv solt essen weiss prot das wol gevrhabt sey vnd wol gepachen vnd hast du sein stat is alle tag new   gepachens prot wann was mit wol aufgegangen ist das tuet dir wee 
  933 von dem fleysch dein fleysch sey ochsein vnd wol geschawmet vnd mit guter prue vnnd geus ein wenig essich daran vnd ain zwifal vnd ain we= nig polai vnd wurtz vnd sewds ain vr vnd tue so vil honig dartzue sam dy prue halbe sey oder darnach du es suess haben wild vnd also sewd es mit einem clainem fewr vnd reib den hafen gar offt vmb vnd nym dann pfeffer stup vnd speyckh vnd tostn vnd nagel das mach alles zu stupp vnd misch ein wenig mit weyn vnd geus es in den hafen vnd ruer es wol deine hafen sullen erdein sein

  934 von schaffein fleisch  schaffein fleysch ist al= beg gut zu essen in seiner prue vnd das sol man verr von dem fewr setzen wenn setzt man es nahemt ? zu dem fewr so print es an vnd be= leibt inwenndig vngesoten vnd wann man schaffein fleysch prat so sol man salcz mischen mit wein vnd sol das ainczingen darauf treuffen mit ainer vederen
  lampel fleisch vnd kitzein fleysch ist albeg guet gepratens oder gesotens in sein selbers prue 
  hyrschein fleisch ist nicht albeg guet zeessen wenn es ist von natur fiebrig mit salsen ist es zu essen vnd gesotens mit guter specerei vnd nymmer gepratens nur gar selten vnd das es new sey 
  gayssen fleisch ye newer ye pesser vnd ist ze praten vnd ze sieden guet man sol es aber von dem fewr setzenn recht sam schaffein fleisch 
  sweynein fleysch ye newer ye pesser zu verden vnd darumb dy lempraten sind gut zu praten vnd also sol man sy machen man sol sy praten vnd salcz sol man in ein wasser tuen das sol man mit ainer vedern darauf treuffen die weyl man sy pratt vnd wenn man sy isset vnd ob sy dann hert sind das ist dester pesser vnd man sol sy nit spickhen
  dye spensaw sind gut in prue oder zu praten vnd das man sy nicht verprenn oder seud sy in ainem hefen mit zwain tayl honig vnd mit ainem tail essichs 
  pvffel fleysch wann es iunkh ist das seud vnd lust sein dich so prat es du solt es aber verr von dem fewr habenn 
  gedigens kuefleysch ist nicht gesunt des solt du nicht essen dich zwing dann not wann das salcz zeucht dy feucht daraus vnd ist nicht gut zu kochenn 
    hasen fleisch ist guet ob es new ist das ys mit honig vnd mit pfeffer vnd mit nagel vnd mit tost vnd chost vnd mit speick vnd hesein fleysch ist guet fur den errenten siechtagen vnd nym des hasen gall vnd misch dy mit pfeffer vnd gibs dem siechenn 
 speckh wenn man den pratt vnd das vaist dauon kumt so ist er gifft aber gesoten ist er pesser vnd ist gut zu stuelen vnd dat wol aber man sol in gar wol siden vnd vast ob es pachen speckh ist aber die swarten sol man nicht essen dy schadet vasst vnd mich wunndert das ettlich lewt rohen speck essen vnd ist in ein ertzney wenn sy weren inwenndig in allen irem gedarm gesunt vnd vertreibt in dy pawch wurm auch roher speck haylet wunnden aus wenndig also tut er auch ynwendig dar= umb nuczen in die artzt zu pflastern vnd zu salben das tun auch dy franwisen allermaist 

  935 von dem getrankh   pyer vnd met ist gut ze trincken wenn sy wol gesoten sind wann pier ist rechtes gerstenwasser vnd met ist gesunt der vil honigs hat vnd wol ge= soten ist 
   dy nieren von den swei= nen sol man nicht essen noch von kainen tyer  wammpen flekh rindrein mag man wol essen gesoten aber nicht gepraten iunger kalben wamppen mag man wol essen 

  936 von gefugel  von vogeln mag man essen vasant vnd genns das voder tail vnd nicht das hinder doch die weisses fleisch hieten das war mer fueglicher 
  hvener dy vaist sind dy sind wol zu essen man sol sy aber zwen tag vor wurgen vnd in den vedern lassen hanngen  also sol man auch den gensen tuen vnd sol sy prutten vnd darnach erst praten vnd krankh lewt sullen nur das voder tail essen 
  veld gefugel sind die turteltawben sy sind schedlich zu essen da wirt gern das fieber von vnd der rott siechtagen wann sy essen schiebwurtzen vnd dy pringt den siechtagen  sam die staren essen gern ain crawt haisset cicuta zu dewtsch kelberkeren vnd da von wer staren vil ysset der mocht wol wanwitzig werdenn 
  der pfaben wil essen der sol sy wurgen vj tag vor vnd lass sy in den verdern hanngen dy sol man sieden sam dy genns   in zwain hefen wol vermacht vnd also praten mit pfeffer
  chranich sind pos zu essen dy haben swartz fleisch vnd das pringt grosse sucht 
  rebhuener sind guet vnd sunderleich das voder tail gesotens vnd das gepain von den rebhuenern sol man stozzen vnd mit coriander sieden an saltz das sol der essen wer dy rot rue hat der wirt gesunnt 
  wyld tawben sind nicht gesunndt aber iunng tawben vnd haymisch dy sind guet gepraten vnd gesoten vnd besunder so man sy treuft mit saltz vnd mit wasser 
  spercken oder spatzen die in die mawrn nisten die iungen sind guet  maysen vnd anders klains gefugel das weyss ge= prat hat das ist guet 
  wilde anten die iunngk sind der ys den vorderen tail gestossne huener solt du dunn machen vnd mer ayr daran dann prue so ist es gesunt du macht auch also gestozzen visch machen mit specerei vnd mit saffran aber nicht mit ayrenn 
  der huener ayr wil essen der nem frische ayr vnd leg die in kalts wasser vnd sied die aintzingen tut  er in gachlingen zu kalt hais so erhertet das weiss vnd beleibt vngesoten vnd huet dich vor herten ayren dy sind vngesunt genns ayr sind schad dy pesten ayer sind huener ayer 

  937 von vischen   dye forhen vnd parben vnd hechten sind ge= sunt daraus macht man gute vischmueser aber hausen sind schad vnd ga= leich wann sy alt sind vnd gesalltzen 
  vysch haissent zu latein platenses vnd zu walsch sardin vnd zu dewtsch gas= sen visch die sind nucz gesunden vnd siechen dy seudet man in salcz vnd in ol vnd dy vertreyben alles fieber 
  al uisch aus frischen vnd stainigem wasser dy sind dy pessern dy sol man also machen zeuch in die hawt ab vnd haw das fleisch klain vnd tue darunder spe= cerei vnd full das hin wider in dy hawt sam der wurst macht vnd prat in dann an ainem spiss 
  lampreden sind schad gesunten vnd siechenn wann sy machenn vil siechtagen vnd swarcz poss pluet all snegken in dem mer oder in andern wassern dy sind gifftig vnd unrain vnd vngesunnt ze essenn 

    938 von crawt  mynntzen psarren pies= sen zwifal sind guet in dem sumer chol vnd gabas in dem wynnter lactucken also new dy sind gut wegwart ist gut ge= soten oder roch gesunnten oder siechen man sol sy der= ren an der sunnen vnd also sol man sy essenn 
  rvebsam ist gut mit salcz vnd mit ol sol man in essen oder mit fleisch oder mit speck oder mit ezzich
  honigkrawt ist guet wolgesoten das treibt den harm so man es ysset gerosstet so wirt es nutz
  pfeffer crawt mit car= iander oder mit aneys oder mit pfarren sind gut ge= soten in allem essen 
  kvrbis sind schad wann sy sind kallter natur  doch gesunt lewt mugen sy wol essen doch gibt man sy offt fur das fieber  nym kurbis seud sy mit ol vnd mit salcz vnd gibs dem fiebrigenn 
  melon wenn man die wol sewdet mit sambt dem ynnern so sind sy gar guet ze essenn 
  pyessen ist ein gut kraut den gesunnden vnd den siechen wan sy new sind 
  knoblach ist gut kallten lewten dy ainen kalten magen haben vnd ist auch  gar guet zu langen raysen wer aber den gries hat der huett sich dauor  zwifal sind fewcht aschlach ist pesser 

  939 von mues  ein mues das aus gersten wirt sam da ist gersten= mues vnd gerstwasser ist gesunt fiebrigen lewtten man macht von gersten ain guet ding das haisset kriechisch alurtat zu latein polenta vnd ist ein grosse ertzney zu dem magen  sewd gersten in wein vnd is der er neret gar wol vnd ist gut fur den rotenn siechtagen vnd man sol es nuchter tuen vnd zu mitter nacht 
  ponen sol man also gancz sieden in ainer prue vnd mit ol oder mit salcz vnd sewdet man sy aber zu mues so sind sy schad 
  zyssern sol man zu mues sieden mit ol vnd mit salcz so sind sy gar gesunnt zisern sind arbaissen rauch sol man sy nit essenn 
  reysch sewd wol so ist er gesunt fur dy rot ruer vnd man sol in in gais= milich machen phenich den macht man auch also recht sam den reisch vnnd hat dy selbig crafft 
  lynsen sewd mit essich vnd mit coriander vnd mach ain mues daraus 

    940 von milich  gais milich ist gut fur den roten siechtagen man macht sy also lesch darinnen gluend kysling vnd prokh dann prot darein vnd sewd es miteinander vns ys es dann es ist gut 
  wer rohe milich wil essen oder trinkhen der tue darein honig oder wein oder met oder salcz so gerynnet dy milich nicht ynnen in den lewten vnd schadet nicht aber new gemolchne milich schadet sy noch mynner vnd ist guet fur den tropfen 
  pvtern der new ist vnd nicht gesalczen ist ge= sunt sunderlich den glidsuchtigen 
  sawre milich ist nur den gesunden guet wann sy gerint nicht in dem magen doch sol man ein wenig honig darein tuen 
  chas ist schad gesunden vnd siechen lewtten zu der leber vnd zu der plater wann da wirt der gries aus vnd der harmstayn 
  svesser newer kas der nicht gesaltzen ist der ist guet den gesunden doch sol man in essen mit honig huet dich vor gesoten kas vnd vor gepraten der ist rech= te gift da wirt nur gries aus 
  semel dy sind nicht ge= sunt aber wer dy rot ruer hat sind sy nutz man sol nemen semelnn und prech dy in gaysmilich vnd ess dy also warms 

   941 von obs  chutten sind gar sunderlich guet fur dy roten ruer dy schneyd vnd sewd sy in wasser oder prat sy vnd iss sy dann 
  svess opfel dy wol zeitig sind dy sind gesunndt vnd sawr opfel sind schad suesse piern vnd zeitig sind gesunnt vnd sawr pieren schad chriechen die suess vnnd zeytig sind sind nutz  pfersich kerssen vnd weichseln vnd amrelen vnd spendling was des obs ist zeitig auff dem pawm worden das ist alles guet pricht man es aber vntzeitigs ab vnd halt es vncz es waich wirt so ist es gar schad 
  per sy sein haymisch oder wild dy zeytig sind pringen nutz siechen vnd gesunden zeyttig feygen sind guet zeittig chesten wol gesoten oder gepraten sind gut aber roch sind sy schad 
  haselnussen sind schad man confecir sy dann 
  manndelkeren zeytig dy sind guet wann man sy schelet tatelkeren sind gut vnd nicht albeg wann sy plaen vnd machen haubtwe 
  ueygen die durr sind dy sind gut fur dy straukhen dy sol man lang in dem mund kewen aber man wirt davon haiser an der stymm auch gedigen weinper sind gesunndt 

 
