   wildu machen geprestew milch so nim zwei tail milch |vnd daz trit tail ayer |vnd klopf es vnder eyn ander |vnd salcz ez len vnd sewd si an eynem hafen vnd daz der selb hafen |in eynem andern hafen sote da wasserer in sein oder in eynem kessel oder gewe ein heizz smalcz vnd rur es durch ein ander alz eyn vogel speis dar nach du sy in ein duch vnd press sey etc 
 wiltu machen ein pachnew milch so nim der presten milich vnd die sneid ze sniczen vnd ma= ch eyn strawben taig vnd |pack sey vnd gibs dann in ein ziseindel oder in eyn pfeffer oder trucken so ist es gut etc 
 wildu sy dann pratten |so leg sey dann auff eyn rost oder stos sy an eyn spis vnd begews sy mit einem smalcz oder gibs in einen gelben prodlerm etc 
 wiltu stokmilich machen daz mach auch dez sins wildu du gern |so gib sy auch warm vnd du sy einem loffel von eyn ander etc 
 wildu gern so tu sy in ein chas kar vnd la sy wol der seigen |vnd gib sey fur einem ayer chas daz macht du auch wol tun vnd salcz sy gar len vnd gib sy mit saffran
 wiltu aber so gib sy ein gesulczt daz ist auch gut mach ein sulcz dar dar zu vnd stupp es woll etc 
 wildu ein weichselmuz machen so nim waichsel in ein pfannen vnd zertreib sy vnd du pawcz prat  dar ein vnd ze treib ez mit wein durch eyn duch vnd wurcz es woll vnd ayer totter chlopf dar ein vnd mach es dann dick alz ein gemuez vnd versalcz es nicht
 wildu ein muz machen aus chersen daz mach auch dez sins alz daz weichselmuz vnd versalcz nit etc 
 wildu machen ein krichen muez daz mach auch dez sins alz daz erst
 wiltu erper muz machen daz mach auch dez sins 
 wildu machen ein muz aus praper fac 
 wildu machen ein spendling muz so nim die spen dling vnd gews ein wenig wasserr dar an vnd sewd sy daz die kern dar aus vallen vnd nim eyn pawcz prat vnd treib es dan mit wein durch vnd tu ein honig dar vnder vnd wurcz ez woll vnd mach ez gewolt vnd mach ez dann ab alz die andern mueser vnd versalcz nit
 wildu machen ein geprant opfelmuz so pren dy opfel ab in smalcz vnd hack sy vnd wurcz sy vnd tu honig dar vnter vnd mach ez dan ab in der pfannen daz ez dichk werd vnd salcz nicht etc 
 wildu machen ein muz aus piren so prat die piren in eyner glut daz sy swarcz werden vnd tun sy dann in eyn chalcz wazzer vnd zewg in die heut ab vnd sewd sy dann vnd treib sy durch mit paw= ten prat vnd dar vnder wein vnd honig vnd sewd ez in hayssem smalcz vnd stupp ez woll vnd salcz nicht etc 
 wildu machen ein muz aus kloczenpiren so wasch  si aus warmem wazzer vnd sneid dy stingel davon vnd di puczen vnd sewd si oder la sy in wasserr lind werden vnd stoz sy vnd treib sy durch vnd pawcz prot dar vnder vnd wein vnd honig dar vnder wurcz ez woll vnd salcz len etc 
 wildu machen ein muez aus nussen so la die nuss erwallen in einer pfannen daz in die haut ab gen vnd stoz sy dann vnd treib sy durch mit semel die pawt sey vnd mach ez ab vnd smalcz vnd versalcz nicht wiltu so tun ayer dar vnder vnd mach ez alz ein semel muez an der dick etc 
 wildu machen ein holer muz so nim die holer pluet vnd tu sy in ein milich vnd la sy dar inm sieden piz daz sy gar woll den gesmachen gewin oder hab vnd treib ez mit pawtem prot durch oder mach aus der milich ein muez sunst vnd pall den holer fur heraus vnd versalcz nicht etc 
 wildu machen ein gut mandel muez daz waist woll aus reis mel oder sunst mel oder stoz sy alz daz nuss muz etc 
 wildu machen ein guet muez aus prein so sewd den prein in einer pfannen in milich vnd salcz in len vnd treib in dann durch mit ayern alz arbais |vnd tun ein smalcz in ein pffannen |vnd den prein dar ein vnd la in also gemaleich sie= den vnd deck die pffannen zu |vnd leg frisch holer darauff so wirt ez geleig alz eyn kuch vnd gib ez dann auff ein schussel etc 
 wildu machen ein pfifferling muez so nim die pfifferling vnd prock sy in eyn chalt wazzer vnd dauch daz sawer dar aus vnd stoz sy dann vnd nim ein semel vnd in ein milich |vnd treib es  dann allez mit ein ander durch vnd gib ez vnd wurcz ez vnd smalcz vnd versalcz nicht vnd gib ez auff ein schussel daz holer muez dez sins etc 
 wildu machen ein guet ayer muez so nim ayer vnd klopf di vnd ein gute milich vnd ein wenig melbs tu daz zu samen daz waist du vor woll
 wildu machen ein guet gestozzen huen so sewd ez vnd stez in ein eim morser vnd nim pawt prot ein wenig dar vnter vnd treib ez durich mit wein vnd schlag ayer dar vnder vnd wurcz es vnd gib ez vnd versalcz ez nicht
 wildu machen ein krebs muez so sewd die krebs vnd schell die swencz do von vnd die scher vnd daz ander stoz vnd treib ez durich alz daz huermuez vnd leg die helslein vnd die scher dar ein mach ez mit stupp vnd salcz es
 wildu machnn ein arbais muez so sewd die vnd schlag sey durich vnd mach si ab mit stupp
 wildu machen ein zotet muez so mach pleter daz die dun sein aus taig vnd sneid sy dann vnd daz sy klein sind alz die chlein ringlein vnd pack sy dann aus smalcz daz sy nit vast prawn sein vnd mach ez dann in einer guten milich vnd gib es vnd smalcz ez etc 
 wildu machen ein ge ? auben muez daz mach alz daz gestozzen huen oder gib praten od in einer ziseindel oder gesoten oder stoz sy in einem morserr oder hack sy gar vnd gib sy in einen chuech in einer pffannen mach ayer ab alz der ay kuechen ma= chen woll vnd nim ein ander pfannen vnd tun smalcz dar ein vnd der ayer ein leg vnd der  ein leg vnd verpack ez vnd hack herte ayer dar vnder dy auben edoch ij oder trey vnd versalcz nicht etc 
 wildu machen ein gut muez so nim ein mel vnd schlag ayer dar vnter vnd hack ez vnd mach dar aus ein muez vnd gilb ez vnd versalcz nit etc 
 wildu machen ein strawben muz s |so hack die strawben vnd mach ein muez dar aus wildu so stoz dy strawben vnd treib sy durich mit wein vnd mach daz muz ab mit wurczen iner dick alz ein gestossen huen muz etc 
 wildu machen ein muz von gestozzen chuchlein daz mach alz daz strawben muez mit gewurczen
 wildu machen ein muez von einer kelbrein leber so prat die leber vnd hack sy vnd nim pawcz prot vnd stoz es vnter einander |vnd treib es durch vnd mach ez ab mit gewurcz vnd gilb ez nicht vnd laz ez swarczn vnd ein honig du auch darein
 wildu machen ein gestozzens aus kalpfleisch so hach ez klein vnd stoz ez vnd treib es durich mit pawtem prot vnd mit wein vnd mach ez alz ein gestozzen huen vnd laz daz fleich ein we= nig sieden
 wildu machen ein lungen muz so sewd die vnd hack sy chlain vnd mach sy ab mit wurczn ayern vnd wurcz es vnd gilb es ob du wild etc 
 wildu machen ein zwifel muez so sewd die zwifel vnd hack sy chlain
 wildu machen ein zwifel muz |so schell sy vnd sewd sy alz ein opfel muz in dem dampf vnd zertreib si dann vnd reib dann ein semel dar  vnter vnd schlag es durich vnd mach ez ab mit gew= urcz vnd sewr ez ein wenig vnd smalcz vnd versalcz nicht etc 
 item von knolach ein muez so nim iij knolochs hawbt oder iiij vnd stoz ez vnd nim nuz oder mandel vnd stoz es vntereinander vnd treib ez durch vnd nim ein pfannen mit einem smalcz vnd tu ez dar ein vnd rur ez durch ein ander vnd versalcz ez nicht etc 
 wildu machen ein rech muz so pren lezelten zw eim pfeffer vnd tu den rech swaiz dar vnter vnd honig vnd ein semel reib dar vnder mach ez ab mit gewurcz vnd mit smalcz vnd versalcz ez nicht etc 
 wildu machen ein furhes so sewd daz fleisch vnd hack ez vnd gewz den swais dar vnter vnd wein oder essich vnd reib ein prot dar vnder vnd honig tu auch dar vnter wurcz vnd tu ein klain gehackt zwiuel auch dar vnder vnd smalcz ez mach ez alzo ab vnd salcz ez etc 
 wildu machen ein muz von iiij varben so nim pi= ssen vnd petersily vnd stoz ez vnd treib ez durich mit wein vnd doraus mach ein muez daz wirt grun ein muz aus gueter milich daz ist weis die trit varb so gilb eyn weis muez die iiij varb ist nim eyn prent prot vnd stoz ez gar chlain vnd daz tun auch vnter daz gemuez so wirt ez swarcz oder mit weichseln die selben milich treib durch vnd wel sy vor vnd salcz ez len so hast die iiij varb vnd die muserr mach nicht ze dun vnd salb die schusseln vor mit eynem honig so rint daz muez dez der my= nner vnder ein ander vnd richt ez an
  wildu machen eyn muez aus vischen so sewd die visch auff halben weg vnd stoz den vnd nim geriben lezelten dar vnter vnd pawt semel vnd treib sy mit wein durch vnd wurcz sy vnd mach ez inder dick alz eyn gestossen huen
 wildu machen ein galrad von einem hechten so sewd den hecht vnd hach daz prot darnach sewd daz prot in wein vnd honig vnd gewurcz daz sewd alz vndereynander piz ez sich giezzen loz alz die latwargen vnd versalcz sy nicht
 wildu machen eyn galrat so nim wein vnd honig vnd lezelten vnd weinper maldel vnd sewd ez durch eyn ander inder dick alz ein lener pfeffer vnd gilb ez vnd wurcz ez vnd salcz ez len vnd wildu gerne so tun ein kelbrein leber dar ein die treib durch mit wein vnd sewd sy auch dar inn etc 
 wildu machen ein guet essen so nim eines iungen hirs horn vnd seng ez sawber vnd sewd ez vnd stoz es vnd nim daz horn vnd wein vnd honig vnd lezelten vnd sewd ez vnder ein ander ez sol nur dez horns swais sein vnd der ist guet
 wildu machen ein gepresten sweinkopf so seng daz haupt sawber vnd sewd in daz daz prat davon vall vnd daz prat hack klain vnd mach in mit gewurcz ab vnd nim in dann vnd press in oder la es e der hiczen in einer pfannen oder mach pleter von ayern vnd die bestreg do mit vnd leg sy oft auff ein ander vnd sclag ein weizz duch dar vmb vnd press in vnd mach ein salsen dar zu von lezelten vnd von honig etc 
 wildu machen ein ziger von mandel so stoz die mandel vnd seck sy durch ein tuech vnd nim die milich halbe vnd sewd sy vnd geus dann die kalten milich dar auff gemischet mit zuker etc 
  wildu machen ein igel von mandel so nim mandelmilch vnd sewd sy gar woll vnd seich sy vnd la sy auff einem tuech truckchen werden vnd mach sy alzo daz sy hert wird vnd stoz dann getailt mandel dar ein vnd geus mandel milich dar vber vnd wildu sy gilben daz macht du auch woll tun etc 
 wildu ein chaes machen von mandel so nim mandelmilich vnd sewd sy mit wein daz sy gerin vnd seig sy dann durch ein tuch vber stro vnd la sy hert werden dar nach tu sy in ein kar vnd misch sy mit zuker vnd mit an= derm gewurczen vnd gib es dann truchken
 wildu machen verlornew ayer von mandel so tail dy milich in zway tail daz erst gilb vnd leg darein ein totern daz ander tail do mach weisse zeltel aus etc  di do geus mer mandel milich dar an di do gilb sey vnd zuker sy auch daz ist gut etc 
 wildu machen ein gut essen von eim rechhawbt so sewd ez daz daz prat da von vall vnd daz hack dar zu mach ein gehackt von fleisch vnd misch ez vnder einander vnd nim dann die hirren pain dy zway do tun daz hiren ein vnd vmbslach sy mit eynem plat von ayeren vnd daz gehack slach vmb dy andern pain vnd prat sy dann vnd wurcz sy dann vnd versalcz nicht vnd wen sy gepraten so gib sy pratnew oder mach ein ziseindel dar vber oder in pfefferlein etc 
 wildu machen ein pasteten so mach ein taig von ayern alz du wollest machen hasenorel vnd daz prot den vnd mach ez vber ein hafen oder vber ein schussel vnd pach ez dann in einer pfannen vnd mach ein taig darzw oder tu vogel darein in ein zisendel oder visch vnd doch mit gewurcz so du pest mugest vnd mach ez oben zu will du gerne so sy in eim hafen da ist ez auch gut etc 
 wildu machen ein gefulten visch so tu dy haut vber  sich pey dem zagel vnd la daz prat heraus vnd seud daz mit gewurczen vnd weinpern vnd daz tu wider in dy haut vnd mach in zw mit zwecken vnd prat in dann oder gib in in einem ziseindel vnd versalcz nicht etc 
 wildu machen ein gespicken proten von vischen so nim daz prat von dem visch vnd sewd ez vnd mach ez ab mit stupp vnd gilb ez vnd ein wenig semel mel vnd doch zway ayer od iij vnd formir es alz ein praten vnd seud ez woll vnd stoz dann an ein spis vnd beslag in mit ayer totern vnd prat in vnd sneid hert weisse ayer alz ein speck vnd scheck ez dar ein etc 
 wildu machen ein praten von ayren so slack die ayer in ein schussel vnd wurcz sy vnd salcz sy vnd gews sy dann in ein secklein vnd daz pint zw vnd la sy dar in sieden daz gar hert werden vnd nim dann die ayer vnd steck sy dann an ein spis vnd prat sy vnd bestek sy dann auch mit den ayern so sicht er sam er gespickt sey etc 
 wildu machen ein wild praten aus den ayern so mach ez alz den praten dan daz du in nicht pratest vnd nicht beschlagest so sneid ez alz ein vinger vnd mach dann ein pfefferlein dar vber etc 
 wildu machen gehalbirte ayer so sewd die ayer hert vnd schel sy vnd sneid sy von ein ander vnd nim den totern heraus vnd hack in vnd petersily dar vnder vnd wurcz ez vnd salcz vnd mach ez ab mit eim ander ay vnd full ez in daz was vnd pack sy dann in ein smalcz vnd mach ein pfefferlein dar vber od gib si in eim ziseindel od in ein gelbs prulein vnd salcz sy oder ? gib sy pachnew aus strawben taig
 wildu machen kraus ayer so sewd du ayer daz sy toterweich beleiben vnd mach dann zway lochlein in die spiczen vnd tu den totern heraus  vnd hack petersily dar vnder vnd wurcz sy vnd daz daz we= izz in der schalen beleib vnd mach dy tutern in einer pfannen vnd in eim smalcz daz sy nicht zw hert werden vnd full sy dann wider in dy ayer vnd la si dann sieden in einer fleischpru oder in wazzer vnd gilb gib sy dann in einem guten prulein wen du sy schelest oder in einem ziseindel oder rost si in smalcz
 wildu machen gefullt pratne ayer die mach auch dez sins dann daz tu sy pratest an eim spis mit schalen vnd mit all vnd daz weis hack auch etc 
 wildu machen ein mauschen chuechen so nim doch v ayer oder vij vnd klopf sy wol vnd doch iij loffel voller milich dar vnder vnd ein moßer hais vnd hais smalcz dar ein vnd gews daz dar ein vnd salcz vnd dek ez oben zw vnd leg chollen dar auff so wirt er hoch
 wildu machen ein reisch aus ayern so seud die ayer hert vnd nim dann daz hert vnd hack ez gar chlain vnd nim ein gute milich vnd sewd daz weis dar in vnd wem du ez wild so nim ayer chlar vnd ein wenig schon mel vnd slach daz vndereinander vnd geus ez dann in daz hefen do daz reisch ist so wirt ez dick vnd versalcz nicht
 wildu machen ein groz ay alz ein groz kugel so mach sy in zwo plater daz eine grosserer sey dann die ander vnd in der chlain den totern vnd in der grosse payde vnd den totern tu zu ersten in dy grossen vnd geus dann daz weis dor ein vnd la ez sieden so wirt es hert
 wildu machen ein vercherten visch in treierlay pachen gesoten vnd gepraten so nim den fisch vnd leg in auff ein rost vnd wo du in wild siden  do slach ein tuch dar vmb daz nas sein von wein oder von essich vnd salcz in so sewt es das ander daz pach do besaw ez mit mel vnd geus hais smalcz dar auff daz tritt daz prat sich selb etc 
 wildu machen ein plametschir so seud ein chapawn vnd di haut tu da von vnd hach daz prat mit reis mel vnd wurcz ez woll mit guten gewurcz vnd tu honig auch dar zu ob du wild vnd la ez sieden piz ez truchken wirt so mach in dann ab vnd slach ein tuch dar vmb vnd la in woll durch trukchen etc 
 wildu machen ein gefult leber von einem kalb so hach die leber chlain vnd ayer dar vnder vnd wurcz sy vnd nim daz necz vnd tu si dar ein vnd la si sieden oder prat? sy in einer pfannen oder mach ein ziseindel dar an oder mach sy dun vnd gib sy fur ein muez
 wildu machen ein gerunen mandel milich so sewd visch schuppen vnd zwing sy durch vnd geus sy vnder dy mandel milich so wirt dar aus ein sulcz so leg sy dann auff so wirt sy hert oder la ez ein weisse sulcz sein vnd da leg ein waz du wild so ist ez ein weisse sulcz
 wildu machen ein furhes aus chalbs swais so nim ein pawt prot vnd daz pluet vnd treib ez durch mit wein vnd wurcz ez vnd tu ein honig dar vnder vnd hack dy lungen dar vnder vnd wiltu tu so macht du woll ein geriben prot dar ein tun
 wildu machen ein holpraten aus fleischs so hack daz fleischs chlain vnd slach ayer dar vnter vnd wurcz vnd salcz vnd ein wenig mel vnd nim  ein spis der alz groz sey alz ein welg holcz vnd spiz den vnd an der mit laz in groz vnd daz prat slach darvmb vnd prat in mit smalcz vnd wenn es hert werd so tu ez herab vnd wiltu in dann fullen daz tu mit weinper vnd veigen vnd mandeln oder mit vogelen in einem ziseindel oder visch vnd prot in dann paz auff ainem rost vnd verpren in nicht
 wildu machen ein gut fleisch so prat daz fle isch vnd mach ez in ein ziseindel vnd daz es kalp= fleisch sein daz wirt ein gesmachs essen
 wildu machen gefult opfel so sneid oben die opfel auff vnd hol si aus vnd full sy dann mit praten opfeln di hak oder mit weinpern vnd mach dy opfel wider zu prat sy oder pach sy aus eim strawben taig vnd smalcz
 wildu machen gefult oblat die mach auch dez sins vnd mach dann zway pleter aus taig vnd die slach darvmb vnd vermach sy gar inn vnd pa= ch sy dann in einer pfannen etc 
 wildu machen gefult pleter aus ayern so nim ayer vnd klopf daz weis besunder vnd nim ein wenig smalcz in ein pfannen daz ez nur den poden necz vnd geus die ayer dar i ein vnd mach gar dunne pleter vnd mach aus den totern auch pleter bestreich vnd di pleter bestreich pranten opfeln oder weinper oder feigen vnd welig si dann vber ein ander vnd sneid si dann alz di rosen wurst vnd stoz ir doch v od iiij an ein spislein von holcz vnd mach ein taig vnd welig sy dar inn vnd pachs dann vnd zewg dann die spislein heraus vnd sneid si dann noch der leng auff
 wildu machen gefult sniten dez sins so leg ie ain  sniten auff die andern wenn du sy bestreichest doch vier pach sy auch dez sins vnd sneid si auch auff zu sniczen etc 
 wildu machen gefult semel so sneid die semeln oben auff vnd hol sy aus vnd full si auch dez sines oder mach vogel in ein ziseindel oder visch vnd full di gar ein vnd mach dann daz luklein wider zu vnd pach si auch etc 
 wildu machen gefult krebsen di mach mit ayeren vnd gehakten krebsen alz die gefulten ayer vnd dy prat an einem spislein oder pach sy etc 
 wiltu machen gesulczt krebs so seud die krebs vnd schel dy halselein aus vnd die schar vnd die tue in ein sulcz von vischen oder kelbrein fussen etc 
 wildu machen ein gefulte milich di prest zu dem ersten vnd mach si dann geleich alz di gefulten sniten vnd pach si auch vnd sneid si auch daz selben sins daz man die full sech etc 
 wildu machen ein gefulcz hun so zeug im die haut ab daz si gancz beleib vnd nim pratigs wildprat vnd speck dar zw vnd hack daz alzo ro= hes chlain vnd tu gewurcz dar vnter vnd daz tu dann wider in di haut vnd tu ez in ein hafen vnd la ez sieden vnd gib ez dann in eim guten prulein oder trukhen es ab auff einem rost etc 
 wildu machen ein sulcz aus vier varb so nim kelbrein fuss oder schaff fuzz vnd di sewd piz di pain da von vallen vnd mach dann die sulcz ab die grun varb ist mit petersily saft da tu der fuss vnter vnd la si dar vnder sieden vnd di treib durich di fuss far die swarcz varib von weichsel oder prenten prot do du der fuss auch vnter die gelb mit saffran vnd wurcz si all vier di weiss ist von mandel oder von nussen dy treib durich vnd  sewd ygleichew varb besunder vnd tu ein wenig wein dar ein dann vnder die weissen nicht wann si gerun vnd wem du si dann auff wollest gissen so salb di schussel mit honig vnd la di sulcz vber= slahen so rint si nit vnder ein ander etc 
 wildu machen ein gespott in dem mayen so nim ein fliessenden kes vnd sneid auff ein hoff schussel grozzer dann ein vinger vnd slag ayer dar an vnd rur ez woll durich ein ander vnd pach in aus einem mayschen putern etc 
 wildu machen gefulte pleter aus taig so mach die pleter gar dun mit einem welig holcz vnd nim dann ayer vnd sewd di hert vnd dy chacht chlain vnd di mach dann ab alz sam du wollest gehabritew air mach vnd wurcz ez vnd nim honig auch dor vnter vnd bestreich di pleter do mit vnd mach dann ein strawben taig vnd welg ez dar inn vnd bach ez vnd sneid ez dann zu sniten vnd gib ez alzo trucken oder mach ein ziseindel dar vber
 wildu aber aus der full machen ein gemuez alz ein lungen muz so mach ez ein wenig len daz ez im geleich sein wildu aber so treib ez durich mit wein so ist ez ein guet muz
 wildu machen ein krancz von vier varben so mach pleter aus ayern weiss aus chlar gelb aus totern vnd grun mit saft vnd ayer chlar vnd swarcz auch dez sins vnd welig sy vber ein ander vnd sneid dann di ab inder leng alz zway glider an ein vinger vnd stoz dann ye ain varib nach der andern an ein schin vnd mach in dann ze samen alz ain krancz vnd mach ein strawben taig vnd dar in letaig in vnd pach in dann vnd wend er gepach so zewch di schin heraus vnd besneid in dann oben vmb vnd vmb so siecht man die varib etc  
  wildu pachnemilich ha machen in einem morser oder in eim scherlen so nim ein guetew milich vnd doch vij ayer vnd die slach gar woll vnder ein ander vnd tu ein smalcz an den scherben vnd tu ez dann dar ein vnd dek ez obem zw vnd leg frisch koler dar auff oder nim ein gerunnen milich di auff gelegt sey vnd slach si durich mit ayern vnd mach si dann auch dez sins alz vor in eim morsar oder in einem scherben etc 
 wildu machen ein haniff suppen so nim den haniff alzo rohen vnd stoz den gar woll vnd treib in dann du rich vnd wiltu gern so sewd in dann in einer pfannen vnd mach daz er gerin vnd aus dem topfen mach ein gemuz vnd wurcz in vnd ein honig tu auch dar ein vnd laz ez alzo weis vnd mach in in der dick alz ein prein der len sein
 wildu in pressen den haniff so mach in auch dez sins vnd press in dann vnd gib dann auch gesniten vnd tu ein suss stupp dar auff daz ist guet etc 
 wildu gern so pach in alz di presten milich wenn man aber nit smalcz wolt essen so ist ersust pesserr oder du mach in in ein pfefferlein oder ziseindel
 wildu in praten daz macht auch woll tun wenn man smalcz ist am samcztag so macht du in geleich geben alz die presten milich vnd ab machen
 wildu ein chuechen dar aus machen so mach in dez sins alz den prein vnd treib in durich vnd laz in auch pachen in eim morsar
 wildu machen pehaymisch arbais so sewd die arbais in einer kaltguzz vnd wen si di palig lassen so gews di kaltguzz vnd di arbais in ein schefflein vnd reib ez vnder ein ander auff einen durich slach vnd wasch si dann gar wol aus wasserr mit der haut vnd la si dann sieden vnd versalcz nicht vnd gib si dann also oder mach daz prulein gel etc 
  wildu machen ein pasteten so nim ayer vnd di mach in ein smalcz alz der ein geruert air mach vnd di chlopff vnd nim dann ein smalcz daz hays sey in einem morsar vnd tu di air dar ein vnd nim dann vogel di rost auch in einem smalcz vnd di stoz dar ein oder pratnew huner vnd di zeslag vnd steks auch dar ein vnd lo di fusslein oben heraus ragen du macht auch woll pachen visch dar ein tuen
 wildu machen zotet arbais so sewd si alz die pehaymi= schen arbais vnd la sy dann trukhen sieden daz daz wazzer einsied vnd stoz sy dann woll vnd wurcz sy vnd tu honig dar ein vnd treib sy durich ein durichslach so werden si dann alz di maden
 wildu sy swarcz machen so mach si mit prantem prot daz stoz gar chlain vnd tu ez dar vnder vnd treib sy durch dez sins etc 
 wildu sy pachen so mach sy auch dez sins vnd la si stark werden vnd mach dann chugelein dar aus vnd pach si vnd welg sy in strawben taig etc 
 wildu si eins andern sins machen pachen so mach sy aber der lay vnd slach ayer dar vnder vnd mach ein taig dar aus vnd pach si mit einem loffel zewch sy ein alz di chlain chugel etc 
 wildu ein chuechen dar aus machen so mach die arbais ab alz vor vnd schlag aier dar an vnd tu ez dann in hais smalcz in ein morßer oder in ein scherben oder in ein pfannen vnd la sy dar inn pachen etc 
 wildu gesulcz arbais machen so mach si auch dez sins vnd sewd si in dem honig so werden si starkh vnd sneid si dann ze sniten vnd leg si in ein schussel vnd mach ein sulcz dar vber vnd di lo vber slahen so zeruert ez nicht vnd beleibt also etc 
 wildu gern du macht woll pleter da mit fullen aber ez ist etwas spor vnd zeruert gern etc 
  wildu machen ein holpraten dar aus so mach sy ab auch dez sins vnd slach sy vmb ein hulczein spis vnd daz der alz groz sein alz ein welg holcz oder grosserr vnd prat sy vnd begews sy mit hayssem smalcz etleich sprechen man solt honig auch dar auff gie= ssen so wurd er dester sterker vnd geriben lezelten den sol man auch dar ein tun so ist er dester gesmecher vnd guet etc 
 wildu ein furhes aus arbais machen so sewd sy daz si nicht musot werden vnd geprant pfeffer prot vnd treib si do mit durich vnd reib ein lezelten dor vnter oder ein prot vnd nim daz verprunnen prot vnd stoz ez gar chlain vnd tu ez auch dar vnder so wirt ez swarcz vnd nim chlain gesniten zwifel vnd di swais ab in ainem smalcz oder ol di tu dar ein vnd honig vnd wurcz ez vnd mach ein hert prot alz ein hasen kopf vnd tu ez dar ein vnd versalcz nicht etc 
 wildu gern so macht du geschoffzagel dar aus machen so nim nur der geverbten arbais gestozzen arbais vnd di mach alzo auff ein schussel daz waistu woll aufzetailen vnd wildu so trukh auff yegleich schuklein ein besunder gefert mit einem model etc 
 wildu machen wildprat aus rindfleisch so nim daz pratig sey vnd hach ez alzo rohes vnd ayer dar vnder vnd mach dann lange chugelein dar aus di in der grozz sein alz ein stuck fleisch vnd la si in einem wazzer sieden in einer pfannen vnd mach dann ein guet pfefferlein dar vber daz gelb sein oder ein ziseindel oder ein gucz prulein
 wildu machen daz wildprat in ein sulcz daz macht tu auch gar woll tuen aber du solt ez zu dem ersten wurczen vnd darnach so sulcz ez so ist ez gesmach in der sulcz di sulcz mach aus fleisch
 wildu machen ein angelegt hun so nim ein kapp= awn oder ein guet hennen vnd dy vider gar sawber  vnd tu di hawt do von vnd sneid daz prat vber all vom dem pain vnd daz prat hakh auch alz var mit ayern vnd slach ez wider vmb di pain wenn du ez beraittest mit gewurcz vnd sewd ez dann in einer fleisch prue vnd die prue mach ein wenig schon etc 
 wildu machen ein gesoten hun in eim glaz so vider daz hunn vnd zewch im di haut ab vnd la im di fusslein dar an vnd daz helsslein vnd daz ander fleisch daz hak vnd wurcz ez vnd di fuslein schewb nach einander in daz glaz vnd b pey dem helslein tu daz prat oben dar ein vnd secz daz glaz zu einer gluet vnd so sewt ez aber di hawt solt du vor zu neen e du sy in daz glas tuest etc 
 wildu machen ein guet pachens von chelbrein lungen so hak di lungen chlain vnd ein winczig gesotes speks dar vnder vnd zway eyer totern oder trey vnd wurcz ez vnd mach dann chugellein dar aus vnd mach ein gueten strawben taig vnd zewch di chugellein dar durich vnd pach si vnd versalcz nicht etc 
 wildu machen ein paches so nim semel vnd ayer totern vnd doch iiij muscat vnd ye ains in vire vnd nim ein smalcz in ein pfannen vnd rur ez dar in ab vnd tu ez dann in ein morsar der hays sein vnd ein wenig smalcz dar in vnd dek ez oben zu vnd koller dar auff di frisch sein vnd lo ez dann dar inn pachen etc 
 wildu wamppenflekh pachen so lo sy gar woll sieden vnd mach ein strawben taig vnd zewch si da durich vnd pach si aber du solt si auch zw dem ersten in smalcz ro= sten ob du wild vnd salcz sy etc 
 wildu ein pachens machen vber ror so mach ein stra wben taig vnd nym den rar di lid ab vnd zewch si durich den taig vnd pach sy vnd wenn si gepachen so zewch di ror heraus wisch si daz si nicht nas sein so pachstu mer dar vber pistu ein guet essen hast vnd mach ein gussel dar vber mit honig vnd ein wenig wein etc  
  wildu ror fullen wenn du si pachst so full si mit weinpern vnd feigen oder mit gepranten opfeln daz di ab gemacht sein mit gewurcz vnd di ortlein stoz in ein taig vnd hab si dann in daz smalcz daz ez auch pach etc 
 wildu charbel pachen so mach pleter alz di hasen orlein vnd zersneid di in der mit vnd tu ein hayss smalcz in ein morser vnd laz den morsar auff der gluet sten vnd vass sy an ein spislein vnd tu es in den morsar vnd rur ez vmb laz alzo pachen vnd ker ez vmb daz ist guet etc 
 wildu ?? e prestew milich eins andern sins dann daz erst so nim ayer vnd milich vnd chlopff di gar woll vnder ein ander vnd tu daz in ein pfannen vnd mach ez alz ein vogel speys vnd press sy dann in einem leinen duch vnd mach sy dann wie du wild etc 
 wildu ein pachens machen alz di gesniten fronsen so mach auch pleter von taig vnd zersneid die vnd welg si vber ein anderr vnd pach si in eim smalcz daz nicht ze hays sein vnd oben truk sy zesamen e du sy in daz smalcz tuest etc 
 wildu ein gestrikcz pachenes machen so mach ein starken strawben taig vnd nym ein chlain hoff schussel vnd mach ein lochlein dar durich vnd dor durich so pach ez vnd ob ez in der mit zu samen wolt gen so wer im mit eim hulcz ein spislein so wirt es alz die chrewcz etc 
 wildu machen ein saluay muz so pach saluay vnd hack in dann alz di stawben vnd mach dar aus ein muez aus einer gueten milich vnd versalcz nicht etc 
 wildu pachen stern machen so mach pleter alz hasen orlein vnd sneid di stern dar aus vnd albeg zewgn vber ein andern vnd full si daz ist auch guet oder pach si alz anderr pachens ist aber peserr etc 
  wildu machen ein salsen so nym petersily vnd saluay vnd pfeffer chrawt vnd daz hak gar woll vnd voch ein taw mit einem weissen tuch vnd dawch ez do mit durich vnd trukhen ez da ab vnd behalt ez wie lang du wild vnd wenn du wild so mach ez ab mit essik oder mit wein etc 
 wildu ein suss salsen machen so nym geriben lezelten vnd sewd in in wein vnd honig mit zimet imber vnd daz mach dann dunn so ist sy guet etc 
 wildu ein weisse salsen machen so nym mandel kern vnd stoz si gar woll vnd reib sy durich mit wein oder mit essik gewelt dir aber der mandel nicht so nym knoflach vnd mach si mit gewurcz ab vnd wildu si gelb haben so mach si gel oder grun mit petersily saft etc     
 wildu machen ein salsen aus pil payssel per so nym geriben lezelten vnd reib ez durich mit wein oder mit esik vnd di per stoz vor etc 
 wildu mach ein salsen aus nussen so nim nus vnd semel vnd hert gesoten ayer aber nim newr daz weiss von den ayern vnd stoz ez durich ein ander vnd treib ez durich mit wein vnd wurcz ez vnd salcz len so ist dy sals weis di weiss sals mit knoflach di treib durich mit semeln vnd salcz si nicht vnd ein wenig fleisch prue dun dar vnder etc 
 wildu ein grune salß machen aus knoflach so nym daz grun vnd petersily vnd hak ez vndereinander vnd stoz ez vnd treib ez durich mit semeln durch ein tuch in der dikh alz ein pfeffer mit essik oder mit wein etc 
 wildu machen ein salsen aus chren so nim chren vnd schab in schon ad an der wurcz vnd sneid in alz di wurfel vnd stoz sy vnd semel dar vnder vnd treib ez durich mit fleisch prue etc 
 wildu so mach aus dem chrawt auch ein grune  salsen die wer auch gut geriben mit wein oder stos ez auch vnd treib si durich etc 
 wildu ein prawnew salß machen so nym erper vnd semel vnd treib ez durich mit wein etc 
 |item plabew salß so nym hayper di mach auch dez sins mit semel vnd wein etc 
 |item salß aus holper so stoz si vnd treib si durich mit wein vnd wurcz si daz sy suss sein oder nym ein honig auch dor vnder etc 
 wildu ein huen praten an fewr so nym ein schawb vnd den mach naz mit eim ol vnd zunt in an vnd prat daz huen da pey etc 
 wildu ein ayer im smalcz auff eim papir machen so smirb daz papir mit eim smalcz vnd secz ez auff ain gluet vnd mach ez dar auff etc 
 wildu ein reymigs ayer im smalcz machen so slach di ayer in daz smalcz vnd daz dez smalcz vill sey daz ez vber di ayer gen vnd seich ez dann dar ab vnd zu dem ersten so laz daz smalcz nicht vast hays werden etc 
 wildu etc  prest visch so sewd si vnd tun di grat dar aus vnd wurcz si dann gar woll vnd press si dann vnd mach si ab zu dem ersten e du sy geprest vnd gib si dann wie tu wild gesniten vnd zuker dar auff oder in eim guten iussel oder gehiczt auff einer gluet oder wie du wild etc 
 wildu machen ein gehakt holer muez so sewd den holer in einer milich di guet sein vnd treib in durich daz di milich den smak hab vnd nym zway ayer oder iij vnd ein guet mel vnd slach di ayer dar vnder vnd hak ez gar woll vnd mach daz muz dar aus etc 
 wildu ein guet essen von hennen geben so nym die iungen huener vnd di stoz dy fuslein kreglein leber lein vnd die halslein vnd mach ein gestossen huen  dar aus vnd sewd dann die huener alz vil du ir dann wild vnd di gib dann dar in indem gemuez daz ist auch seldsam essen
 wildu ein furhes aus dem plut machen so nym ein wein vnd sneid in di helsel ab vnd daz plut voch in den wein vnd daz sewd dann durich ein ander vnd mach ez dann mit pawtem prot vnd ob du wild so nym daz ing?? vnd gib ez dar in oder du hak es vnd reib ein prot dar ein etc 
 item ein chuechen aus ayern in einem morsserr so nym vij ayer vnd ein wenig schon mel vnd klopf ez durich ein ander vnd geus ein hais smalcz in dem morßer vnd di ayer dar in ein vnd secz es auff ein gluet vnd dek es oben zu vnd frisch koller leg dar auff etc 
 wildu in eins andern sins machen in der pfannen so nym saluay dar vnter vnd gute chreniklein vnd reib ein prot dar vnter vnd pach in in einer pfannen vnd gib in dann wie du wild in einem ziseindel oder pfefferlein oder gib in sunst also trukhen etc 
 wildu machen wurst aus hunern kragen so nym rintfleisch vnd hach daz chlain vnd doch iij ayer oder iiij vnd wurcz ez dann vnd nym dann die kraegel vnd dy tu her vnd di chopfel laz an dem helslein vnd daz gehacht prat du dar ein vnd beleibt dir dez prates vber so mach chugellein dar aus vnd tu in di schuss fusslein vnd di magellein tu auch an di fusslein vnd sewd ez dann alzo vnd gib ez dann in eim gelben prulein oder pfefflein daz auch gelb var sey oder in eim huern muez oder in eim ziseindel etc 
 wildu machen ein chuchen in eim morsar so nym ayer vnd di klopf gar woll vnd sneid petersily vnd saluay dar vnder vnd mach ez dann in ein mor= sar vnd mach dann ein suss prulein dar vber vnd daz zersneid alz groz alz di vinger vnd leg ez auff etc 
  wildu machen ein lawtrew fleisch prue wenn daz fleisch nit guet wer so nym smalcz vnd lo ez gar woll in der fleisch sieden so wirt si lawter etc 
 wildu gesulcz visch verchern di nicht gesten wolten so mach ein swarczew varib vnd nim lezelten vnd ho= nig vnd wein vnd di varb vnd sewd ez durich ein ander vnd tu ez dann vnder di visch vnd di sulcz die tu auch dor vnter vnd mach ez dez der sterker so ist ez woll gesmach etc 
 wildu ma e wilprat aus vischen so tu dy grat dar aus vnd hack si chlain vnd petersily dar vnder vnd doch iij oder iiij ayer vnd mach dann chugellein dar aus vnd di sewd dann vnd tu gewurcz dar ein vnd wenn si gesieden so sneid si dann von ein ander vnd mach ein pfefflein dar vber alz sam du wollest machen ein furhes aus arbaissen etc 
 wildu ein gemacht wurst machen so henk di wurst in ein rauch vnd prat si dann vnd mach dann ein ziseindel dar vber mit zwifeln oder mit opfeln etc 
 wildu sawfuzz ein machen so nim ein semel vnd tu si in ein fleisch pru daz si waich werd vnd treib si du= rich alz ein pfefferr vnd in der dik vnd mach ez dann ab mit saffran vnd gewurcz vnd di fuezz vnd die oren tu dor ein etc 
 wildu machen ein gemacht staren so mach si in ein ziseindel oder in ein pfefferlein oder ein pikt oder mach ein muez dar aus oder gib si praten oder gib si in eim pastel wenn der du daz pastel wild machen daz mach von ayern in einer pfanen vnd tun di starn dar ein alz der wald vogel dar ein machen wolst
 wildu essen machen von varben ez sein gemuz oder pachens so mach di varib ab mit wein oder mit essik plobew varb von chornplumen di derr in einem morserr vnd stoz si dar in gar chlain vnd mach si dann ab mit essik oder wein vnd loz si sten oder behalt ez wie lang du wild alzo mach grune auch aus saft etc 
 wildu weisse machen so pren ayer schaln in einem  hafen voller schall vnd pren si in einem zigelofen oder chalch ofen oder pey eim hafner vnd mach ez dann ze stupp vnd daz stupp mach dann mit ayer klar ab so wirt es weis oder mach es mit essik etc 
 wildu machen ein holer muz so mach ez geleich daz mach dez sins alz daz prauper muez durich treiben mit pawter semel vnd wurcz ez auch salcz len
 wildu machen ein rosen muz so mach ez geleich alz daz holer muz seud di rosen in einer milich vnd treib si durich vnd mach ein muz dar aus also machtu ein liligen muz woll mach dez sins oder ander pluenden di da gueten gesmach haben etc 
 wildu machen ein muz so prenn daz mel in smalcz ab vnd mach dann daz muz dar aus vnd in die milich slach ayer doch x oder xij vnd geus ez in daz smalcz vnd gilb daz muz so ist ez guet vnd versalcz ez nicht vnd lo ez nicht knollat werden
 wildu ein durden machen so nym mangolt vnd saluay vnd petersily vnd daz sneid alz chlain durich ein ander vnd wasch ez dann aus eim frischen wazzer vnd reib kes dar vnder vnd tu ein smalcz dar ein vnd ayer vnd mach dann pleter aus taig vnd da tu ez ein vnd pach ez in einer pfannen vnd tu ayer totern oben dar auf vnd la ez woll pachen etc 
 wildu rabel machen daz mach auch dez sins vnd vohes in die pleter alz die krapffen vnd sewd ez in einer pfannen gar woll vnd wenn du si aus mest nempst so tu geriben kes dar auff vnd auch dar ein smalcz vnd salcz etc 
 wildu ein pastel machen aus fleisch so nym iunge huener vnd di sewd oder starn oder tauben oder was du wild vnd hack daz vnd nym ayer vnd mach si alz di eingerurten ayern vnd nim dam ein smalcz in ein pfannen oder in ein pek oder in ein scherben vnd daz ez hays sy vnd tu ye ain tail der ayer dar ein vnd dann ain tail dez fleischs vnd lo ez alzo pachen etc 
  wildu chuechel pachen so nym ein labs wasserer vnd mach den taig da mit an vnd slach ayer dar vnter vnd mach in nicht zu len vnd nim ein wenig smalcz in die pfannen vnd di chuchel zewch mit eim loffel ein vnd daz daz smalcz nicht dar vber gen so gent sy schon auff vnd werden dann rogel vnd trukhen etc 
 wildu si eins andern sins machen so nym ein haissew milich vnd zewch si klain ein daz haisset auch pra= ptew chuchel etc 
 wildu aber haubete chuchel pachen di mach an mit kaltgazz vnd den taig lo ein weill sten vnd pach si dann dez sins alz di ersten etc 
 wildu ein selczsams ayeer im smalcz machen so nym opfel vnd di tu in daz smalcz sam du praten opfel wollesst machen vnd wenn sy ein wenig prawn sein so slach di ayer dar ein vnd salcz zu ersten etc 
 wildu ein guet pachens machen aus geribner semel so nym geribnew semel vnd slach ayr dar ein vnd mach alzo den taig stark vnd pach si dann vnd zewg si dann mit eim loffel ein vnd versalcz sy nicht etc 
 wildu mandel muez machen so stoz di mandel vnd treib si durich mit semel wenn du nicht anders hast vnd mach ez ab mit zukker vnd versalcz nicht etc 
 wildu ? pratne gestosnew chuechel so nym hais wazzer vnd mach den taig do mit ab vnd air vnd daz der taig stark sein vnd stoz in gar woll in eim mor= sar daz er zach werd vnd zewg dann chlainew chu= echel ein vnd daz daz smalcz nicht ze hais sein du macht in auch woll ab machen mit milich vnd versalcz sein nicht sy sint rogel tut man in recht etc 
 ein kes muez wildu daz machen daz daz durich getriben sein so mach ein guet kes pru vnd paw semeln dar ein vnd la sy dar inn ab waikhen vnd treib si durich mit der pru vnd mach ez ab daz ist gut
 wildu ein gestossez muez machen aus piessen wurcz vnd petersily wurcz oder ander wurcz so wasch si gar  schon vnd stoz si dann in eim morsar vnd treib si durich mit wein vnd pawter semel vnd mach si dann ab vnd versalcz nicht
 wildu chuten latwergen machen so nym chutten vnd leg di in ein kessel vnd geus wasserr dar an vnd laz si gar woll sieden dar nach nym sy heraus vnd sneid die kutten von dem kern stal vnd di cherstal wirf hin di chutten treib durich ein enge reittern mit einem starkhen loffel darnach so tu wider in den kessel vnd tu honig dar vnder vnd lo si sieden vnd lo si nit an prunen vnd wenn si noch dem sieden prawn werden vnd lossen si auff zehen an dem loffel so haben sy ge nug gesoten darnach macht du si dann wurczen wie tu wild mandel chern macht du auch dar zu nemen wenn du ez sewdest vnd geus ez dar noch auff ein pret daz ez trukhen werd so sneid ez zu chlainen stuklein vnd tu si in wew du wild etc 
 wildu weichel salsen machen oder latwergen daz weistu woll auch gesoten piz di chern davon vallen vnd durich getriben etc 
 wildu si aus pieren machen oder opfelen daz mach auch dez ersten sins alz di kutten vnd sneid di kern stal da von vnd sewd si dann aber pas etc 
 ein gesulcz von kes so nym ein morben kes vnd semel mel vnd zereib ez vnder ein ander vnd nym dez kes mer dann dez melbs vnd leg ez auff ein pret vnd welg ez mit ayern daz nit zestark werd vnd mach dar aus zollen di nicht zu groz sein vnd sneid si dann chlain vnd nym ein morserr vnd tu ein wenig smalcz dar ein vnd secz ez zu dem fewr daz ez hays werd vnd leg dann di weklein dar ein vnd nym dann nichts anders dann lein oder ol etc 
 
