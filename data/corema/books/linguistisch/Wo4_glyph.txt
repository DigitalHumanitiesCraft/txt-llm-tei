  hie sagt der maister von allerlay kochen item wiltu machen gefult ayr so nymm vnd said si waich vnd prich si auf an spitzen vnd tuo den totter herauß vnd rurr in in ainer pfanen vnd hack ez clain vnd tuo petersilig dar vnder wurtz ez zuo massen vnd fuls wider in die schallen vnd sewd sy hert vnd den schell sy vnd rurs rest sy in potter vnd mach ainen pfeffer dar an oder la die schall dar an vnd stoß an ainen spiß von holtz dar durch vnd prat sy gib sy hin vergiß dez saltz nicht etc 
 item gehalbiert ayr machen also sewd si hert vnd schneyd sy mitten auf vnd tuo den totter her auß vnd schlag ain ay oder zway dar ein hacks klain tuo petersilig dar ein wurtz ez vnd fil ez in daz weyß vnd pach ez in ainer pfannen vnd gibs hin etc 
 item ain prie zuo gehalbierten ayrren nym erbis prie vnd waich prot dar ein vnd der fulle vnd wein vnd eßich saffran ingwer oder pfeffer streichs durch gibs hin etc 
 item krebs ayr mach also schlag 2 ayr in ain pfanen vnd schlags vber ain ander vnd laz pachen mach ain prw von wein vnd rost zwiffel dar vnder vnd gibs hin etc 
 item ain gepraten milch mach also nym ayr totter vnd clopff sy vnd tuo milch dar an vnd setz auf ain rost in ainem glessen tegel vnd deck ain weiß deck dar auf vnd laz pachen vnd schneid ez zuo stucken vnd tuo ez an ainen hiltzin spiß besprengs mit weissem mel vnd laz praten vnd gibs hin etc 
  item ain wein prie mach also nym vnd schlag totter in ainen eren haffen vnd tuo wenig weins dar an vnd gilb in vnd rur in biz er sewt wen du in anrichtest wurff ain wenig ingwer dar auß auf gibs hin etc 
 item ain pirn prew mach also tuo pirn in ainen haffen mit siedendem wasser vnd sturtz ainen haffen dar auf vnd laß waich praden vnd zwings d sy durch ain tuoch mit wein vnd tuoß in ainen haffen vnd laz entsieden vnd wirtz wol vnd gibs hin vergiß dez saltz nit etc 
 item ain schwartz farb machen also dar an nym weyßmell vnd prens in ainer pfannen bis daz schwartz wirt so streichs mit wein durch gewß ez dar an laz sieden gibs hin
 item geriben erbis mach also nym die erbis vnd tuo sy in ein stain sieb si wol klain durch fewcht tuo pier dar an so werden si wider weyß machs sieß mit hunnig etc  item ain gelben senff dar an nym wein vnd hunck la ez auf sieden vnd tuo denn den senff dar vnder vnd laz uor sieden vnd gilbs hin gibs hin
 item ain appel prew mach also nym vnd schneyd die oppel ze stucken vnd tuoß in ainen haffen vnd tuo poter dar an zuo massen vnd laz sy waich sieden vnd prich sy denn vnd tuoß her auß vnd las kalt werden vnd nymm 2 ayr oder vnd kloppff sy vnd tuo sy dar an vnd tuo poter in ain pfanen vnd die oppffel vnd rest sy dar nach tuo sy wider in den haffen ingwer dar auf gibs hin etc 
  item ain gestoßen taig mach also zuo pachem tuo ain wenig in ein morscher vnd laz auf sieden vnd gilb ez ab vnd wirff weyß mell dar vnder vnd stoß ez mit ainem hultzin stessel biz daz es dick wirt so nym ains ays totter oder 3 vnd tuoß dar vnder vnd laz stoßen durch ain ander versaltz nit vnd streichs von der hand ab oder mit ainem eyßen von ainem deller vnd laz pachen vnd gibs hin
 item gepachens von drewerlay farben gren weyß vnd rot so mach daz weiß also nym ayr clar vnd schlag ez vnd pach ez zuo ainem dinen fladen vnd nym ayr totter vnd gilb si vnd pach sy auch zuo ainem dinen fladen vnd nym salua pletter vnd hack si klain vnd schlag ayr totter dar vnder vnd pach ainen kuochen dar auß vnd schneyd die fladen ze remen vnd stoß an ainen spiß ain weyß ain rot ain gren vnd ain klar von weissem mel vnd wein vnd zwch den spiß durch daz klar vnd laz pachen gib ez hin so ist ez gerecht
 item stock fisch mach also sewd sy in ainem haffen vnd schut in auß vnd erliß in vnd tuo in in ain pfanen vnd schwaiß zwiffel dar an vnd nym seiner aygen prie dar zuo gilb in ingwer pfeffer duo dar an versaltz nit
 item ain full zuo pachem schneid si wirfflet vnd rest si alz alang biz daz si werden schwartz so schut si auff ain banck vnd hack si pfeffer ingwer zymament vnd fil sy ein vnd gibs hin
  ain guoten suppen mach also nym halb wein vnd halb wasser vnd laz ez sieden vnd wen du die suppen gar gesiedest so nym ain weiß mel nit vil vnd meng ez mit wein vnd wen die supp sewt so gewß dar vnder vnd rur ez vnd gilb die suppen schwaiß zwiffel in putter duo die dar vnder gibs hin ain prot schneid wirfflet
 item ander guot suppen nym weyß mel vnd zertreibs in ainer pfanen mit wein vnd rier ez allez vnd laz ain wenig sieden wan du si wil an richten so gilb si misch si mit wasser ain wenig vnd schneid prot gresser dan wirffel gibs hin vergiß dez saltz nit
 item sein gleich soltu also beraiten so sewd si in wein vnd in wenig wasser versaltz nit vnd wen si gar sewt so tu ain wenig petersilig dar vnder wiltu aber si in putter haben so laz trucken ein sieden vnd nym ain leffel mit pottern gewß dar an zwings durch ain ander vnd gibz hin etc 
 item feigen mach also mach si schon vnd tuo si in ainen haffen vnd wasser dar an vnd laz sieden vnd schell piren vnd tuoß in den haffen vnd laz si waich sieden tuo dan die purn zuo den feigen vnd reib ain wenig lanckuchen vnd ain wenig wein an die feigen gilb si ingwer pfeffer dar an vergiß dez saltz nit
 item aingemacht kreps mach also nym vnd stoß die schallen in ainem morscher vnd waichs prot streichs durch mit wein vnd gilb die prew ingwer pfeffer vnd schel die kreps vnd legs in ain pfanen vnd gewß die prie zuo gib ez hin etc 
  item ain muoß von kreppsen mach also schneid dem kreppß daz best von augen vnd stoß daz ander in ainen morscher treibs turch tuo semmel dar zuo vnd schlag ayr dar vnder vnd mach ain muoß so wirtz rot gib hin etc 
 item ain mynich soltu also machen schneyt prot wurfflat vnd schlag ayr vd daz prot in ain pfannen vnd tuo ez in ain haissen morscher vnd ain leffel vol putter dar zuo vnd tecks zuo vnd laz pachen gilbs ingwer pfeffer wan er gepachen ist so tuo her auß vnd schneid in zuo schnitlen in ain schissel gib in hin etc 
 itm ain sapor zuo dem minchich oder ander ding nym wein vnd tuo in in die pfanen laz in auf sieden vnd nym lanckuchen vnd laz in reiben vnd tuo in in den wein vnd streich in durch ain tuoch wiltu so tuo ain wenig essich dar zuo gilb vnd gib hin etc 
 item ain schart kuchen mach also schlag ayr in weiß mell riers durch ain ander vnd mach den schar haiß mit putter vnd schutt daz gemecht dar auf vnd laz pachen gibs hin etc 
 item ain kerschen muoß mach also tu kerschen in ainen haffen vnd laz sieden vnd reib prot vnd streichs durch ain tuoch die kerschs durch ainen durchschlag vnd tuo si in ainen haffen vnd rier daz prot dar vnder vnd wirtz sy mit ingwer ob du wilt vnd laz sieden wan du ez an wilt rychten so wirff ingwer darauf gib hin etc 
 itm wiltu ainen wein prey machen von wein peren dem tuo also nym die per tuoß in ainen kessel laz sieden treibs durch mit ainem hultzin kolben vnd tuoß in ain kessel vnd laz sieden  rier ez biz ez dick wirt vnd tuo kain saltz noch schmaltz dar ein oder wurtz wan er gar ist gesotten so tuo in in ain haffen setz in in ain keller gib hin etc 
 item ain schwartzen prew nym wurtz vnd la die sieden vnd lanckuchen reibs clain vnd reib dez protz auch alz vil tuo ez in die wurtz vnd laz sieden vnd nym ain schnytten protz oder 3 vnd prenn ez vnd streich daz wirtz durch ein tuoch vnd tuo ez dar vnder vnd laz sieden gib hin etc 
 item wiltu prey pey richt machen von wein peren prey nym dez prey ain leffel vol vnd tuo in ain pfanen vnd ain wenig mit wein vnd reib prot dar vnder vnd laz sieden vnd gib ez hin etc 
 item ain ander pey gericht mach also nym vnd reib lanckuchen clain vnd tuo ain wenig in ain pfanen vnd laß ain wenig auf sieden den wein tuo den lanckuchen dar ein vnd streichs durch vnd gilbs vnd tuo essich dar ein isset geren sawr speis gib hin etc 
  item wilt auß weissem krut kumpposch machen pind weinstain in ain crutplat tuos in den haffen laz sieden
 item nym ain ay oder x cloppfs vnd stoß salua dar vnder vnd nym flaschs prw vnd mengs dar ein vnd nym schmaltz zuo massen vnd tuoß in ain pfanen vnd laz haiß werden vnd schut daz dar ein vnd rur ez ain wenig vnd wurtz vnd gilbs gibs hin saltz vergiß nit
 item ain prantmuoß mach also laz schmaltz haiß werden vnd wirff dar ein weiß mell zuo massen vnd mengs mit milch vnd rurs zuo massen vnd wan ez wil sieden so rur nit mer
  item ain gepachens zuo ainer wein sauffen nym 2 ayr oder 3 vnd schlag dar ein weyß mell vnd wil ez nicht zuo hert machen lang rennen sibel vnd schneid si mit ainem messer alz hasselnuß pach si tuos in die wein sauffen vnd gibs hin
 item ain ander guot suppen nym wein vnd tuo dar ein ain wenig wasser vnd rierß durch ain ander gilb ez versaltz nit vnd schneyd prot in ain schissel wurfflet vnd gewß darvber
 item milich doppffen mach also nym weyß mel vnd wasser vnd wil ain taig wol hert vnd in ain tegel in der form sam der tegel vnd laz trucknen bey dem fewr vnd nym milich vnd ayr totter vnd cloppff si in ain vnd tuos in tegel dez taigs vnd setz in in ain effelin laß bachen gilb die milich gilb auch den toppffen außen gib hin
 item praten henr send auch guot also zuo machen salsen von weinpern vnd gibs hin
 item nym 3 gepraten henr las si kalt werden vnd schlag sy entzway den nym ain weyß prot vnd prenn daz zuo pfeffer vnd daz nit schwartz werde nym essich vnd wein vnd tuos dar an vnd machs mit honig susse vnd machs mit guotem gewurtz nym 1 2 fierdung weinper die schwem schon vnd tuot darein ij lot mandel vnd rurs durch ain ander vnd gewß dar an laß staun deck daz der lanck nit darein schlag gib hin etc 
  item wiltu machen wachssen wachen petersilie auf auff dem haffen die weil die henr sieden so las zwuo alt hennen sieden vnd solt petersilig haben der nit fast sey auß kumen vnd der sam muoß hawrig sein den leg in ainen roten wein 14 tage vnd nym in dan her auß vnd nym dan der erden da dan der petersilig ist gewachen nym ponstro vnd weinreben vnd pren aschen dar auß vnd zwir alz vil erden vnd machs durch ain ander mit regenwasser vnd nit zuo kalt nym ain haffen deckin vnd duo daz vor geschriben dar auf dar nach strew den samen dar auf vnd nit zevil vnd strew daz auf die erden daz der sam ? bedeckt sey vnd laz ain weil sten die henr laz in nymma? sieden vnd gib hin den petersilig auf den henr etc 
 item wan ich nit anderst hett dan hener da von macht ich wol 20 essen du muoßt haben ain gren kalbflasch oder schweinnis daz nit ze faist sey vnd hack daz klain vnd wurtz vnd solt daw henr da mit fillen vnd die fiesse schlag rain da von vnd laz sieden sieden zuo ieder hennen gehorrent 4 ayr da von mach ain guot wein suppen laz die ayr hert sieden vnd stoß sy klain vnd streichs durch ain schen duoch mit wein vnd wurtz ez wol pariß korn zymel plut lang pfeffer vnd saffran vnd gren ingwer  vnd sol allez auf ain lot sein ingwer mustgat mustacblut daz muoßt du allez dar ein haben vnd gib hin ez ist kostlich vnd guot
 item rennshuner die sol man praten machen 12 stuck dar auß daz ir genuog sey auf ain schissel vnd dar zuo soltu thuon 32 ayr vnd ain guote vnd ain guote prew vnd schmaltz 1 2 libra vnd weinber ain fierdung mandel vnd wurtz wol tuos auf ain fewr gibs hin ez ist guot
 item sultz zuo gren henrn nym haussen pletter said die in ir aygen prie dar zuo nym kain saffran machs ab mit guotem gewurtz vnd leg dar auf ain schussel vnd nym eßich ze masse vnd wen si hert ist so schneid si mitten enzway nym ez halb her auß vnd laz daz ander dar inn vnd stoß petersilig klain vnd treibs durch mit hausen pletter die henr leg wider in die schissel vnd die prw wurtz alle vnd gewß wider dar auf so wirt si grun gib hin saltzs
 item sultz von 4 stucken mach also nym schwartze farb hastu die nit so nym honig sewd daz rurs durch ain ander in ainer pfannen ob ainem fewr vnd laz kalt werden stoß ez klain so win die farb guot die strot klain gewß essich dar ein machs ab mit guotem gewurtz dar nach tuo die prw dar zuo vnd mach in die prw susse vnd gewß die dar auf  vnd hausen pleter soltu haben zuo weissem wenn die sultz hert ist so schneid sy crutz weiß nym daz ain ort her auß vnd prich daz ander nit die schwartzen fulle pleiben 1 2 libra mandel stoß klain treib si durch mit ainer henr prw duo dar ein weiß ingwer parißkorn vnd machs da mit ab die henr sollen weiß sein vnd gewß die ? weissen prw dar auf daz dem schwartzen gleich sey die schwartzen dock mit silbrin nagelach die ander mit guldin negelach die roten mit mit mantel gib hin etc 
 item weiß gepraten henr nym daz weiß d von den ayren vnd ain wenig mel dar ein dar mit sol mans begiessen vnd den wider zuo dem fewr haben huntz ez gerecht werdin
 item zuo schwartzen hunern nym letzelten vnd prenn den daz er schwartz werde vnd tuon in ain morscher vnd stoß in klain hastu dez nit so nym semel mel vnd laz kalt werden vnd zwings durch die henr begewß mit ayrn wan si gepraten sind so spick si mit negelen die roten mit silbrin negelen die schwartzen mit gulden
 item zuo grun henr nym petersilig mit ayr vnd mit mel vnd wurtz wol vnd schlags durch ain tuoch vnd tuo in alz vor geschriben ist
 item gespickte alte hener vnd gefult vnd darzuo nym saltzen die gemacht ist von wein vnd essich so wirt ez weyß mit mandel gib hin
  item salsen zuo weissen hunern nym weinper reib die klain nym den besten wein dar zuo schlags durch ain tuoch vnd dar zuo dez besten gewurtz gibs hin saltz wenig
 item salsen zuo gepraten roten henrn dar zuo nym petersilig oder ander gren wol geschmack krut vnd schlags durch mit essich
 item salsen zuo gepraten henrn schwartzen oder grawe nym mandel vnd weinper gelich schlag ez durch ain tuoch mit wein vnd essich
 item nym 2 alt hennen vnd 1 2 libra mandel vnd daz die wol gesoten sey schlag den mandel durch mit ainem wasser nym ain fierdung reiß vnd er claub in schon vnd schlag in durch nym den prust praten von der hennen vnd hack daz clain vnd den mandel sewd dan duo daz praten dar zuo vnd mengs durch ain ander vnd laz v? sieden mit der mandel milich biz daz genuog hat so nym schmaltz wan ez wil dick wirt werden so gewß daz schweins schmaltz dar ein vnd rurs fast wens wel sieden d so tuo ain fierdung zucker dar ein vnd laß wol sieden vnd daz tuo alz lang biz daz schmaltz wol ein sewt so ist ez berait vnd richt an mit ainem weissem leffel vnd berayt ez wol schlecht in der schussel daz gemieß haist palmascher gibs hin
  item schwartz gemuß nym kalbflasch macht du daz nit gehaben so nym hunerschwaiß die iung sind vnd tuoß in haissen wein laß sieden vnd ain gesoten hon hacks klain vnd leg ain halbe semmel in den siedenden schwaiß vnd laz wallen vnd wen ez gewalt so machs ab mit honig daz ez nit ze siess werde oder ze saur vnd gesprengs mit gestosßen negelach vnd zucker vnd gibs hin etc 
 item nym ein fierdung mandel kern vnd stoß die clain vnd ain gesoten hon stoß auch klain vnd ain predigs kalbflasch hack klain mit der hennen vnd laz sieden mit der milich alz mit dem andern in dem haffen laß sieden wan ez ein gesoten ist nym den kragen vnd den hals mit dem hawbt vnd stoß klain vnd tuo dar zuo semel prot stoß wol vnd schlags durch mit ainer rainen henr prw vnd nym die fusse vnd vil sy mit gehacktem flaschß vnd mach kugelin alz die haselnuß gib hin zuo den fuss vnd hals in der pfanen hintz ez sich entlosse vnd laz die fuß besunder sieden biz an die stat so beleybs gantz vnd die prw mach ab mit guotem gewurtz vnd ain wenig essig dar ein so wirt ez messig wen du wilt an richten so werm die fuß den magen vnd die leber vnd legs trucken auf die schussel vnd die prw sewd ab in ainen pfanen vnd gawß dar an gib hin gedenck an daz saltz etc 
  item nym von iungen hunern oder ain lamp oder ain kalb den schwaiß vnd 2 huner oder 3 vnd hacks rochez allez zuo 12 stucken vnd sawds im schwais vnd nym zwiffel vnd oppeffel vnd hacks durch ain ander vnd nym faistz von ainem fleschs vnd machs haiß in ainer pfanen vnd tuos in die henrn vnd machs ab mit guotem gewurtz vnd gibs hin etc 
 item ich kam in ain stat da fant mein her nit anderst dan kalbflasch vnd mein her het gest geladen da kaufft ich ain kalb da feng ich den schwaiß von dem kalb in haißen wein vnd schluog dem kalb daz hawbt ab vnd nam daz hirn dar auß vnd daz ander wuosch ich schon vnd sod daz da von macht ich ain hawbt prosen nun nam ich die fuß vnd schluogs bey den kniblen abe vnd macht ain sultz dav on dar nach nam ich daz kreß vnd macht daz schon vnd nam ain spech speck vnd ain weiß prot vnd schnaid ez wurfflet vnd nam alz vil ayr vnd ze schluogs vnd wurtz die wol vnd dett den speck vnd daz prot dar vnder vnd fult den kragen mit weinperen vnd ließ daz sieden schon vnd sewd daz kreß besunder so beleybt ez weyß wans gesoten ist vnd schneid die wamppen vnd den magen  ze scheiblen vnd laz in ain schussel vnd wend du wilt anrichten so leg daz kreß dar auf so wirt ez ain recht essen so nym die leber von dem kalb vnd hacks klain vnd nym ainen rainen speck vnd semel prot schneid den speck wurfflet nun reib daz semelprot klain machs ab mit gewurtz nym x ayr vnd kloppf sy wol vnd nym schmaltz in ain pfanen vnd leg die leber vnd allez hin ein vnd rur daz auf dem fewr daz nit prin daz netz wens hert wirt so schlag dar auf leges auf ain rost vnd leg dar auf zway heltzer in die mit wen dus vmm kerst so prichtz nit wans gepraten ist so schneyds zuo scheiblen wen du den da von schneidest daz klain wirt vnd reibs durch ain tuoch mit gewurtz vnd mit wein so wirt ez guot daz hirn leg in ain tuoch vnd binds ze samen vnd nym ez mit dem tuoch vnd nym 1 2 libra mandel stoß klain vnd nym rain prw vnd daz hirn vnd schlags durch vnd nym rain schmaltz vnd sewds dar inn vnd gib hin item ain gemuß nym wein vnd schwaiß von ainem kalb vnd nit zevil vnd lezelten genuog vnd reiben dar an hastu zucker oder honig damit machs susse vnd rain schmaltz dar zuo vnd machs ab mit gewurtz  vnd ain guote strew dar auf mit zucker item nymm die prust vnd ainez predigen flaschs von diech vnd hack daz klain vnd nym den schwais vnd machs nit ze schwartz wans gehackt sey so nym ain ruggen prot vnd kr reib daz clain vnd 14 ayr schlag dar ein mit dem prot vnd hacks klain vnd tuo dar ein guot gewirtz vnd machs ab mit negelen vnd daz prat halbs ob du wilt vnd gewß der prie dar an ob du wilt vnd setz auf die prenden leg den praten dar ein laz sieden huntz ez genuog ist nym in dan auß vnd schneid speck vnd spick in vnd steck negelen dar ein vnd nym guoten wein vnd wurtz den wol laz sieden daz wirt ain guot suppen zuo praten gib hin item ander praten leg ain ander prw die da haiß sey vnd laz sieden genuog vnd meslich den leg in auf ain anricht vnd laz kalten so schneidest du in wie du wilt vnd laz den pren vnd praten vnd mach ainen pfeffer da von ain zwiffel vnd appffel hack dar ein nym faistz von flasch schmeltz in ainer pfanen tuos dar ein machs ab mit gewurtz machs ab mit speck daz ist ain guot eßen daz man for geyt
  item wiltu meiß hecht machen so nym mitter hecht vnd schneyd im daz haupt ab mach ain schindel alz lang der hecht ist vnd raum in schon vnd wen du in gerampt haust daz der hecht gar ledig sey zwischen der haut laz den ruggen mit ainem clainen messer so wirt im schwantz daz fleschs auch ledig tuo den schwantz also herauß daz die haut beleybe mit den schieppen auf der haut nym den vysch laz in indie haut legen vnd hack den vischs on grat daz du in fullest vnd machst ab mit guotem gewirtz n nym petram is vnd ysopo rawten saluan vnd petersilig vnd hacks klain vnd tuos vnderer ain ander nym die fischs vnd wi vil die hecht wider vol vnd daz haist maister hecht wan ez nit fast tag ist so schlag ayr dar ein sunst hack ain appffel dar ein vnd setz im daz hawbt wider an vnd heft daz mit ainem faden so ist der hecht wider gantz nym der selben vyl in die orbang vnd waschs schon vnd vil die vyl auch in daz haubt vnd in den munt vnd leg in dan auf ainen rost prat in wol sauber vnd pren in nit so ist er edel vnd guot gib hin
 item ain ander hecht mach also rawm in oben an der kew rain vnd wol zwischen haut vnd fleschs  vnd prich in nit vnd greif im zwischen payden seiten alz ainem huon nym die leber vnd den magen herauß nym den magen ker in vmm vnd vil in wol von ainem andern hecht so nym 2 ander stuck oder 3 hack die clain nym den schwaiß darzuo so wirtz schwartz vnd fil den magen wider ein vnd laz sieden biz an die stat daz er gesoten ist so leg in wider ein vnd steck die leber dar zuo vnd tuo im mit saltz recht mit der full so full den hecht vberall vnd nit ze foll daz er nit prech gib hin etc 
 item wiltu ei? einen hecht haben der mitten gesotten sey vnd an paiden orten gepraten so nym ain weyß duoch ainer hantprait oder mer vnd netz in wein nym auß die leber daz der mag gantz beleib von v vnd von ainen andern hecht nym ain stuck daz der mage thu faistz dar vnder so wirt ez guot vnd laz ez sieden huntz an die stat vnd laz die leber gantz daz ful gantz in den hecht der mage gantz vnd die leber leg zuo ain ander in die mit dez hechst wan du daz tuoch genetz hast so schlag ez vmm den hecht in der mit vnd daz tuoch muoß alz lang sein daz zwirung vmm den hecht gang vnd wen dus vmm schlechst so ? leg ain saltz oben auf daz tuoch  vnd vmm winds ain ander fart vnd an baiden seitten so er vmm wenden daz daz saltz zwissen baiden diecher sey daz tuoch muoß vierfach sein nym ain dryfachen faden wind in vierfach vmm daz tuoch betreff zuo baiden seiten alz du in wilt praten nym ain spiß vnd stich den dardurch so beleybt er gantz vnd saltz in alz ain praten nym ain spis dar durch so beleibt er gantz vnd nym zwen zegel vnd legs auf die eggen oder erter vnd wend den spis dar auf vmm alz ain praten vischs vnder daz tuoch mach ain fewr vnd solt haben ain guote prw vnd alz du die hecht wilt sieden da mit kegen daz tuoch daz ez sich nit verprenn so sait der fischs in der mitt nym klain ziegel hitz die wol vnd legs vnder daz tuoch vnd geweß mit der prie so s rint ez her auß die ziegel so sewt er vnd prat etc 
 item ain grun salsen soltu haben zuo dem zagel daz soltu mit essich durch schlagen da wirt ez scharppff von vnd tuo dar zuo gewurtz vnd ain fierdung weinper vnd 4 lot mandel die schel vnd stoß zuo ain ander
 item wiltu ain guote salsen haben die mach mit rainfall vnd rumania durch zwungen vnd wurtz ez vnd mit zucker daz wirt ain gulden salsen
 item ain keß von nußmilch mach also nym ain lot haussen plater vnd tuo dem alz du dem mandel hast getaun  vnd schlag in duu durch mit hausen plater also schlag die nuß durch machs suß mit zucker bestecks oben mit nuß kerren vnd gewß die milich dar auf alz vorn i hin
 item nym rochen haniff vnd waschs den schon vnd schlag in drei stund durch vnd tuo in in ain kesel vnd laz sieden vnd muost haben ain clain redels dez großen gemieß se auf ain essen duo ain guo ol dar an wan der haniff erwalt so nym ain leffel vnd nym den schotten herab vnd leg in in daz oll vnd schneid 2 oppeffel clain nach der leng prenn die ab in dem ol vnd nit ze schwartz vnd leg sy dan auf daz riedel daz ez genuog sey auf ain schussel stre zucker dar auf vnd gib hin ez ist guot
 item von nußen mach milich alz von mandel vnd schneid prot dar ein daz machstu tuo auch zuo dem magen
 item pon prey nym die pon vnd waschs die rain auß kuochoß vnd sewd sy nit ze waich vnd nit ze hert denn duo sy auß vnd reib sy wol daz sy nit dirffen durch schlagen wan du sy wilt an richtten so reyb sy daz sy weyß beleyben vnd mach ain milich welcherlay du wilt daz sy suß sey vnd tuos dar an vnd gibs hin
 item wiltu erbis praden an ainem spis vnd erbis fewl schon vnd sauber si rain dan stoß vnd wurtz vnd auch  mit zucker mach sy sieß vnd nym ain wenig mell so wirtz zech wan sy beraint sind so nym ain spis vnd wind sy dar vmm so hastu den praten den denn nym kadel koren schneid die clain nach der leng spitz den praten da mit vnd berait in sauber gib hin vnd ain salsen
 item weyß gemuoß von nußen stoß die nuß daz man sy nit dirff durch schlagen vnd dicke milich duo dar ein vnd ain semel mel so wirt ez dick vnd machs cke kalt oder od warem wen dus wilt hin geben machs auch syeß mit zucker
 item praun gemieß mach also nym 1 2 fierdung wenig vnd ain fierdung feigen vnd 20 pirn die schel vnd schneyds clain daz mans mig geprennen in schmaltz truck oder olle trucken mit mele vnd tuos in ain pfanen vnd sewds biz ez praun wirt vnd laz den calt werden vnd trucks zuo samen so get das olle her auß vnd hacks clain vnd feigen da mit vnd feygen schwelle wol vor vnd die weinper schwems schon vor wan ez clain so nym guoten welchs wein oder rumana rainual oder maluasia dar an vnd wurtz ez wol daz honig sewt vnd tuo daz gewirtz dar zuo vnd rurs allez durch ain ander huntz ez haiß vnd dick wirt dan tuoß auf ain kar oder schussel wan du anrichtest so schneid cadel koren clain vnd lang vnd bestecks da mit hastu der nit so nym negel gib hin
  item ain mandel milich muoß schotten mach also nym 2 fierdung mandel vnd reib die vnd schlag die durch vnd nym die milich die du wilt dar an gießen besundern vnd die ander laz sieden vnd wen sy ist gesotten so leg sy auf ain rain tuoch vnd laz kalten vnd tuos auf ain schussel nach der leng vnd steck die kern dar auf vnd ain fierdung zucker tuo in die milich vnd in schotten so gewß den die milich an so ist ez gantz
 item ain mandel milich muoß mach also nym 1 2 fierdung mandel ob du ez nit hast so nym weyß prot tuos in rain wasser vnd pals rain auß vnd nym milich vnd schlags durch ain rains tuoch wiltu ez sieß so tuo zucker dar ein vnd sewd ez daz haist mandel muoß
 item wiltu haben ain mandel kes so nym hausen plater j lot vnd mandel koren 2 fierdung die reib vnd schlags durch ain duoch die platern sewd in wasser vnd den mandel schlag durch mit der plater prw vnd la die milich nit sieden tuo dar zuo ain fierdung zucker vnd nym ander schen mandel kern vnd bestecks da mit vnd mach ain dicke milich dar an vnd machs susse mit zucker machstu nit clain schusselen haben so nym raidel daz verglast ist vnd tuo die milich dar ein so wirt si hert vnd dick vnd wen du wilt so schutz auf ain schussel vmm vnd tuo die milich dar an vnd den steck die mandel auf die keß gib hin etc 
  item ain weyssen igel mach also nym ain 1 2 fierdung mandel stoss clain thu zucker dar an vnd schlags zuo samen vnd mach ainen igel dar auß wan er nu berait ist so schneid 20 mandel suptil nach der leng stecks dar ein daz sind die perst vnd gib vnd gib im ain mandel kern in mund etc 
 item ain schwartzen igel nym 1 2 fierdung weinper waschs die schon vnd sawber die rain vnd rest sy in ainer pfanen vnd laz si calt vnd trucken werden vnd stoß sy clain vnd zymerrer negelach vnd zucker dar ein vnd schlag in ze samen vnd mach ? ainen igel da von wan er berait ist so steck in mit negelach daz sind die perst vnd ain gulden mustat in mund
 item ain roten igel nym 1 2 libra feigen waschs die wol rain vnd laz wider trucken werden stoß gar clain vnd tuo guot gewurtz dar an vnd saffran so wirt er rot vnd zucker dann schlags ze samen mach ain igel vnd besteck in mit negelen die gesaffrant seyen daz sind die perst vnd gib im ain feigen in mund gib hin etc 
 item air in dem pfeffer in der fastten nym 2 fierdung mandel stoß die clain vnd tuo zucker dar zuo vnd ain wenig wasser so wirt ol da von du darffst die milich nit sieden lassen die milich sol dick sein so machstu ayr  da von machen oder waz du wilt nym ain wenig milich tuo saffran dar ein vnd mach detter alz die nuß vnd nym ain weyß supteil tuoch in die hand da leg auf daz weiß dar vber daz wirt gestalt alz ais daz der alz vil sey zuo ainer schussel vnd 1 2 fierdung die waschs schon vnd stoß clain vnd ain schniten weiß protz tuos in ain pru mit ainem sussen wein schlag ez durch pfeffer vnd zucker dar ein daz haiset ayr im pfeffer also machen weiß du solt haben zuo weisen halben ayren die soltu machen auß ainem schmaltz ain clain redel soltu haben vnd halb air leg dar ein wie vil du wilt nym ain 1 2 fierdung zucker vnd laz zergaun im ainer pfanen vnd den gewß in schon an die ayr vnd stet auf dem schmaltz vnd weise milich vnd mach lenne ayr detter vnd leg zucker vur saltz
  item nym der selben ayr die sollent hort sein vnd stecks an ain spis vnd machs wie du wilt mach sie geler oder schwartz vergiß dez zuckers nit etc 
 item sultz von feigen nym i fierdung feigen vnd waschs schon vnd laz ain wal tuon vnd schneid die stengel nit ab  vnd legs dan in ain schuschel daz die stengel vber sich gangen wan sy dan gesotten h send so nym dan ain lot haußen pletter vnd sewd die in guoten wein vnd nym der feygen prie alz vyl du ir bedarff daz mach ab mit gewurtz vnd saffran vnd der prw nit zefill non daz sy die feigen bedecken gib hin
 item sultz von weinperen nym i fierdung weinper vnd waschs sauber vnd nym ain lot haussen pletter sewdz in wein nym dez weins alz vyl daz du maschst durch schlagen die weinper vnd wurtz wol vnd zucker vnd tuoß auf ain schuschel vnd laz kalten vnd schneids ze stucken wyltu nun so nym nuß milich vnd haußen pletter die sol gesoten sein in wasser nym der prw sol alz vyl sein daz er recht macht tuo zucker darzuo machs susse vnd die peste den vnd daz der prw nit ze vyl sey noch die prw auch susse vnd laz sten nym 1 2 fierdung mandel die reib vnd aber haussen pletter i lot vnd sewd die milich schon tuo si dan auf ain schuschel vnd laz calten nym den 1 2 fierdung weinper nym vnd waschs ?chey vnd reibs schon vnd nym nym ain lot haußen pletter vnd schlag die weinper durch die milich mach alz dich alz die mandel nym milich vnd machs ab mit gewurtz vnd wen dus an rychtest so schneyds zuo 4 stucken vnd nym 2 stuck bey ain ander her auß vnd tuo schwartz an die stat so wirt ez wider fol
  item laz graben 2 holtzel alz 2 repphonr oder ander ding alz vyschß oder ander ding oder igel wan mans zuo samen truckt daz sy die form haben nym vyschß vnd tuo die gret da von vnd die schieppen vnd hack daz pret gar klain vnd wurtz vnd sewds wol vnder ain ander mit dem holtz wans wol gesoten ist nym stoß an ainen spiß vnd prat ez vnd spicks mit einem gren hecht praten die clain geschniten sind vnd reib prot dar vnder vnd wurtz wol vnd machs zuo samen mit ainem massen messer auf den anricht in den form alz in ander praten vnd tuoß in ain pfanen vnd der wals dar nach vnd stoß dan an ain spiß vnd spick in mit hecht praten so wirt er guot
 item sultz zuo vyschen nym wein vnd wasser vnd sewd die vyschs dar in vnd wurtz wol vnd ferd die prew vnd gibs kalt etc 
 item zuo ainer gall nym essich vnd honig vnd lezelten vnd stoß durch ain ander vnd seichs durch ain duoch vnd dar an gibs kalt etc 
 item lung vnd leber nym die von ainem hassen vnd schneydz wurfflet vnd fach den schwaiß vnd sewdz da mit vnd ain wenig prw dar an vnd wein essich vnd honig vnd ain ruggen prot reib dar ein vnd speck dar zuo daz haist ain vor essen etc 
  item nym vyschs rogen vnd stoß in ainem morscher vnd pach dar auß von ayren ain plat wol prait schneydz wirfflet prens in ol in ainer pfanen daz schwartz werd machs mit fischs prw auß den mell in ain pfeffer vnd wein essich vnd wurtz wol vnd laz dar in erwallen vnd schneid ain semel wurfflet vnd prenn daz olle vnd sewchs auf daz essen etc 
 item nym ain after tarem von ainen kalb vnd machn gar sauber vnd hack lungen vnd speck durch ain ander vnd wurtz wol vnd tuo daz dar ein vnd mach wurst dar auß ze massen lang vnd prat si dan vnd gibs hin trucken etc 
 item ain weinmuoß in der fasten nym  fierdung mandel vnd stoß die clain schlag in mit rayfall durch wildus haben guot etc 
 item ain keren muoß mach also von mandel stoß in clain vnd schlag in mit dem besten wein durch vnd zucker dar an gib hin etc 
 item von haniff machstu guot suppen den schlag mit wein durch vnd nym appfel vnd zwiffel vnd hacks vnd restz in ol vnd daz gewß auf gepetes prot in die schussel
   item magen die waschs rain vnd stoß klain vnd sewd sy schon vnd nym den schotten oben ab vnd mach ain kes da von sol man milich machen mit zucker mach in suß etc 
 item nun sol man ain milich machen vnd die durch schlagen mit wasser vnd gepett prot schneid wurfflet dar an vnd mach die milich mit zucker susse
 item nym ain rochen hanif vnd waschs in schon vnd stoß in clain vnd sewch in durch ain duoch zwiunt oder dreistvnd so wirt er rain dann sewd in vnd nym den schotten oben ab vnd behalt in raine tuo ole in sein den soten dar ein vnd nym oppfel vnd schneid sy lang vnd clain vnd restz in dem ole vnd tuoß auf den schotten vnd zucker dar an etc 
 item wiltu haben ain haniff muoß der haniff sol gesoten sein stoß in clain nym ain semel prot vnd schlag den haniff da mit durch ain duoch vnd machs dan mit guoten gewurtz abe
 item mandel ziger mach also nym geschelt mandel stoß clain vnd da mach milich von sewchs durch  ain tuoch in ain pfanen vnd reib ain wenig prot dar vnder je ez wal vnd ain wenig schmaltz vnd wens wal so schwams auf ain tuoch oder sib vnd laz wasser da von so wirt guoter ziger den gib alz ain prey von pon vnd besteck in mit mandel keren nym den selben zigel vnd leg in auf ain viertail in ain schussel vnd gewß mandel milich dar auf etc 
 item zuo ainem geweichten in der fasten hack mandel clain daz selb leg besunder in ain schussel vnd ain 1 2 fierdung weinper wol erlessen schwel sy daz sy sinbel werden vnd legs zuo dem andern besunder nym allerlay fyschs rogen vnd stoß in in ainem morscher mit ainem wenig melb daz ez werd alz ain struppen taig vnd ferb auf mit dem fladen tuo in in ain offen etc 
 item krappffen in der fasten stoß feigen vnd nuß durch ain ander in ainem morscher vnd wurtz wol vnd ferb ez vnd legs in ain pfanen vnd gewß ol dar an vnd wel ez wol in crappffen weiß wol in ain erhaben taig vnd pachs in ol vnd daz ist guot kalt ze essen etc 
  item zuo feigen sultz stoß ie vj feigen an ainen spis mach der spiß wie vyl du wilt vnd sewd sy in ainer pfanen oder kesel vnd gewß gelich wein vnd wasser mit prot vnd tuo lecelten da mit wol getriben geriben tuo daz an die suppen vnd honig vnd essich vnd schlags durch ain tuoch wurtz vnd pfeffers vnd er wall daz allez durch ain ander leg die feigen in ain rain schussel vnd gewß an die feigen wan du an richstz so prat ez mit erwelten snebelen weinpern vnd gib ez calt etc 
 item sewd 30 ayr hertz vnd nym daz weyß da von vnd hacks clain vnd stoß semel mel dar zuo vnd schlags durch ain tuoch vnd zucker vnd ain wenig saltz dar zuo vnd stoß die totter besunder vnd ain wenig mel dar zuo vnd schlags durch ain duoch saffran vnd zucker dar an zuo dem muß nym ain becher der lecher hab daz weyß schlag in ain becher daz gelb besunder nun mustu wol haben ain deckin zuo ieglichem becher daz mans durch treybt daz trucke daz die wirm alz lang werden alz die schuschel prayt ist vnd zwch von dir den ander zuo dir vnd mit dem auf vnd nue nym den pecher  vnd zwch starch nach der leng in vber nym daz gelb her vber nym aber daz weyß nach dem weyssen daz gelb nach dem gelben daz ander die weil icht da sey etc 
  item zuo praten in der fasten daz gat von vyschen zuo du solt hecht nemen den schlag auf vnd tuo den grat vnd den schwaiß da von nicht so wirt ez schwartz hastusen nit genuog so nym der clain vyschs dar zuo oder lezelten die prennn schwartz vnd laz den calt werden stoß clain vnd schlags durch ain tuoch oder sib mit wein vnd ruggen prot reib clain vnd rur daz allez dar ein vnd wirtz wol vnd nit saffran  nym daz meyste tayl der vischs vnd mach da von ain praten vnd steck ez an ain spis vnd tuo erbis prw in ain kessel oder haffen vnd dar ein leg den praten vnd laz sieden hintz an die stat vnd nit ze vil zwe oder drey leg auf daz ez sich verge auf ain schussel vnd schel mandel vnd schneydz nach der leng spick den praten da mit ain gantz negel steck dar ein so wirt er geschmack den nym 1 2 fierdung weinper die reib vnd schlags durch mit guotem wein vnd zucker vnd guot gewurtz dar an etc 
  item ain ander tayl mach ain lezelten zwayr vinger dick den leg in die selben prw da der prat in ist gelegen vnd laz sieden vntz an die stat vnd nit versieden legs auf ain anricht laz kalten vnd tuo pfeffer dar an vnd ain appfel hack klain dar ein etc 
 item wiltu haben fremds essen oder gepachens so muost du die farb all siben haben da machstu von ieglicher farb ain full so nym dar zuo ablatdun vnd weiß vnd scheiblat vnd ieglich farb mach ab mit gewurtz vnd ain weyß muoß mach zucker an vir plat vnd bestreychs mit ainer farbe vnd daz der vyl nit zefill sey vnd vir plat leg auf ain ander mit der vyl so nym ain ander fill vnd bestreichs auch damit 4 plat leg zuo samen vnd leg ez auf die andern plat die vor geschriben stend nun nym aber ain farbe vnd der tuo auch also daz ieder farb 4 varbe 4 plat sein vnd legs alle auf ain ander vnd legs auf ain dischs oder pret vnd leg zwair ziegel schwer dar auf vnd laz staun ain nach so wirt ez hert vnd kalt daz sol von zwcker sieß sein wan du wilt so nym ain scharppffs meßer vnd legs auf  ain dischs oder schussel so sichstu? die farb alle gar daz ist ain paches on fawr die farb soltu alle siben haben vnd kochs nach allem flyß etc 
  item sewd ain guoten schlein oder fischs vnd ain hecht dar zuo vnd sewdz bedw wen ez gesotten ist so prich ez clain mit der hant tuo die gret da von nym dan 1 2 fierdung haußen pletter sewedz dar an daz der prw nit ze vyl werde vnd wurtz wol tuo dan die platter dar ein vnd reibs durch ain ander mit der hand vnd legs auf ain zwillich tuoch vnd schwer ez fast ze samen vnd legs auf ain dischs vnd leg ain prett dar auf vnd auch zwair man schwer stain oder dreyer vnd laz kalten nym lezelten reib den clain vnd tuo zucker dar an vnd machs ab mit guotem gewurtz vnd saffran vnd ain halben fierdung weinper in die prw vnd laz calt werden etc 
 item wer nit anderst hette wen repphonrn der macht dar auß wol 6 richt nym die hener prat sy den nym ain marck auß ainem rindern pain vnd me vnd kalt wasser vnd mach ain vesten taig vnd mach ain chophe von vnd den  die henr dar ein nym den ain guoten wein den tuo dar ein nym 2 lot weinper ain quite gantze nogelach mit anderm guoten gewurtz machs schon ab vnd mach im von taig ain guot plat da mit bedecks verpintz schon hastu den ainen warmen offen da setz ein vnd ob du ez nit hast so setz auf ainen hayßen herd vnd sawber rain sein stat hitz den ein testen dar vber daz nit der lust dar zuo muge daz ist ain pasteten von ropphenrn etc 
 item nym iij henr vnd mach sy schon den kragen vnd die fuß laz dar bey vnd nym ain susse henr prw mach die darzuo vnd laz mit den henern sieden vnd nit versieden die huner vnd schneyd den ain appel lang vnd clain vnd mit gewurtz machs rain ab wan du wilt anrichten so tuo den appfel dar an
 item wildu machen ain vor essen so nym den schwaiß von den hunern vnd hack ain huon in 4 tail vnd ain appffel vnd zwiffel hack klain vnd rest ez rain vnd tuos dar an vnd sewd in vnd machs schon mit gewurtz vnd nit mit saffran etc 
  item zuo krappffen in der fasten nym feygen vnd nuß vnd stoß klain durch ain ander in ain morscher vnd wurtz wol vnd legs in ain pfannen vnd gewß ol dar an vnd melbs wol in krappffen weyß in ainem der halben taig haben taig vnd pachs in oll vnd gibs kalt hin etc 
 item wer ainen piber zagel kochen woll der sol in heren vnd sieden wan er wol gesotten ist so rost in wol ab dar nach mach in ab in ain zy sendel mit guotem wein vnd gewurtz
 item wer ain schwein haupt prenssen wil nyms wen ez wol gesotten ist vnd hackes wol alz daz ander haut ist vnd wol vyl ez in die hawt vnd beschwers mit stain oder mit holtz etc 
 item ain prey muoß nym weinper wol gestoßen vnd lezelten dar vnder vnd hunnig dar zuo vnd schlags durch ain duoch vnd richtz an vnd besteck daz mit negelach etc 
 item gefilt ruben mach also nym ayr vnd weinper vnd petersigil vnd guot gewurtz vnd full da mit etc 
 item gefult oppffel nym gelich alz szuo den ruben vnd pachs in ainer pfannen etc 
 item gefult birn nym ingwer weinper geriben lezelten vnd ful sy da mit vnd zwch si durch ainen guoten taig alz die oppffen vnd pach si in ainer pfanen in schmaltz oder oll
  item ain gefilt leber nym alz zuo den ruben vnd prat si
 item nym ain gefidert huon vnd mach ain full vnd leg die haut in ain glas daz ain kragen hat vnd verpind daz huon vnd leg daz glas in ain kalt wasser vnd laz daz huon sieden wen ez gesotten ist so kelt daz wasser etc 
 item ain holwurst mach also nym dreyerlay full dar zuo nym hort totter stoß die clain misch mit schmaltz alz vyl der ayr ist dar an tuo ain fiertayl honig vnd weyssen gestoßen ingwer daz hayst die gulden speyß in den mayen
 item ain ayr praten mach also nym herte ayr vnd hacks klain vnd rur ? roche ayr dar vnder nym dan ain secklin alz groß alz der praten ist vnd tuo die rochen ayr vnd die gesotten dar ein vnd sewdz in wasser daz secklin verpint vor vnd stoß gesottens an ain spiß vnd pratz vnd wen er nuo genuog ist so spick in mit lezelten mach dar an ain guot prw von w von weinper vnd mit rosinken gibs hin auf den dischs vnd daz ist ain edel praten
 item ain guot salsen nym petersilig vnd mintzen vnd petram vnd pfeffer crawt vnd saluia vnd 30 pfeffer kerner vnd ain schnitten protz vnd stoß mit ain ander machs ab mit essich daz ist guot etc 
  item ain hassen leber berayt also prat si dan schneid daz ausser her ab vnd stoß durch ain sib wid vnd wurtz wol vnd erwelle die leber dar nach vnd gib si kalt ze essen
 ain rech hawbt her schon vnd sewdz wol so rimpfftz ez sich zesamen vnd schneyd ainer span lang vnd zwayr vinger dick vnd dar aus ein sals etc 
 item ains kalbs oder oschssen leber hack gar klain vnd dar zuo ain wenig weyß prot vnd ayr vnd wurtz vnd winds in ain netzlin vnd pratz ez ist guot
 item nym geschelten mandel vnd stoßen clain vnd tuo dar zuo ain wenig weyß prot vnd machs auß ? zuo scheyblen vnd gewß ol dar an daz werdent ayr in der fasten oder in dem schmaltz oder mach sibel ayr dar auß vnd schneid nach der leng von ain ander vnd ferb si wa der totter ligen sol vnd gib si hin mit petersilig vnd mit essich etc 
 item ain holer muoß mach also nym die plut tuo si in ain milich vnd laz sten ain weil vnd sewchs durch ain tuoch vnd setz si zuo dem fewr vnd rur ez wol daz ez nit gerin vnd schlag 4 ayr dar ein vnd tuo dar zuo guot schmaltz vnd guot gewurtz
  item ain guote gersten mach also wasch si rain vnd laz si sieden vnd zewg auf ain han an richt vnd hacks klain vnd tuo si in ain guot prw die gren sey tuo dar zuo ayr vnd saffran vnd laz ez wol sieden etc 
 item salsen von weichsselen nym zeyttige weischsselen vnd sewd si ain wenig darnach duo die prw hin dreib si durch ain duoch vnd laz dar nach aber sieden vnd honig dar zuo so istz berait etc 
 item ain muoß von dirren weyschelen leg si in ain haffen vnd laz wol sieden in ainem wasser vnd stoß in ainem morscher nit gar clain vnd nym semel prot vnd tuoß in die prw die vor gesotten ist in weisselen vnd schlags durch ain tuoch vnd sewdz mit gewurtz honig vnd zucker ab on farb so ist berayt etc 
 item ain guot muoß mach von rainual vnd petersilig vnd saluia vnd reibs klain durch ain ander vnd tuo ain wenig weyß prot dar ein vnd auch wurtz wol vnd ? ayr vnd laz wol sieden etc 
  item ain guot condiment daz bedewt suppen nym leber vnd ? hertte ayr die soltu stoßen in ainem morscher vnd mengs durch ain ander mit wein oder essich vnd ain zwiffel rost in schmaltz vnd stoß durch ain ander daz gewß an fisch oder wilpret oder prates
 item ain fladen von fleschß nym flesch lungen oder wemsten vnd sewdz wol dan hacks clain vnder ain ander vnd mengs mit ayren daz dick werde vnd wurtz mit pfeffer daz schlag auf ain plat von taig vnd laz pachen in ainem offen
 item ain ? guot feiel muoß nym ain dicke mandel milich wol gerurt mit reyßmel vnd tuo dar ein schmaltz genuog vnd weich mit feiel pluomen etc 
 item ain pasten mach nym lungen vnd flaischs wol gesotten vnd hack daz klain vnd reib kes daran vnd mengs wol mit ayr totter vnd wurtz woll vnd machs auf ain plat vnd laz pachen
 item ain haidnisch erbis nym mantel vnd stoß klain vnd meng alz vyl honig dar vnder vnd wurtz wol etc 
 item ain guot muoß von ziger milich vnd mandelmilich vnd reiß mel vnd von hener nymer ziger mylich mach mandel milic von im 1 2 fierdung mantel ain fierdung reißmel vnd tuoß in die milich kalt dez huons prust klain vnd nym ain reyn schmaltz dar zuo vnd laz wol sieden vnd tuo gewurtz vnd zucker dar ein gib hin
  wan ain roß geschwel oder prech so leg dar ?? ain hays eßchen   item wild du ainen keß der dir den die wurn eßen wend oder daz er er= rinen wil so stoß ain aychiß spenlin dar ein so sterbeyt die wurnn all vnd der keß wurt drucken vnd dar nach plaw
 item wil machen guott westfelisch schweinny flaschß die man hayst hammen kauff ain saw ze ostern bey ainem 1 2 gl r? vnd laß den summer auf die waid gaun vnd wand duß auß schleschß oder soß haim kumpt so gib ir karspil vnd ain handfold haber vnd wan sant michels ? kumpt so nym ain sack gemalen gersten vnd leg die saw in ain stall vnd mest sy 6 wuchen vnd wan dan der maun allt sey bey 5 tagen so schlags an koppff vnd scheyd da von die die saw ze zway dayl vnd schneyd die fieß all vier da von vnd die großen pain auß dem rugen vnd ny laz sunst alz prett da bey vnd nym ain saltz vnd reyb die schwartt fast da mitt vnd reyb ez auf den andern tayl auch woll vnd saltz ez in ain zwuber daz zwaire finger messer saltz dick dar auf lig vnd laz ligen 14 tag oder 3 wuchen vnd nymß wider her auß vnd henck ez in ainen weytten kim= mich daz im nit ze haiß geschech vnd laz dar in hangen biz daz der may naw wurtt vnd im mayen nym die saw wider her ab vnd nym eßich den mach dick alz ain din muoß mit ainem saltz vnd reyb die saw wol da mitt inen vnd außen nit vnd hencks wider in den selben kimmich hang dar in lang oder kurtz so kumpt nymmer mer kain gewurrem dar ein vnd wurt guott rott vnd guott flaschß auch sol die saw sein am speck zwayr oder 3 snidt dick  daz hayß ain guott westfelich hammen auch wan ez hab die rechten dirry so nymß her ab vnd hencks an lufft laz hangen
  item wild machen ain guotten kumpost so mach in also nym 2 maß alt wein vnd 2 maß naw wein nach dem besten vnd nym 40 regel birn vnd 40 kutten wol sol du er schneyden ze klainen schnytzen du macht wol dar ein stecken waz gewurtz du aller geren hat nym ain maß hunck zuom wein duot hunck vnd wein in ain kesselin laß die purten vnd kutten dar in erwallen biz daz sy lind werden dar nach ley erkuolen legß in ain glaseyrt geschir ain gelett gewurtz ein gelett birn ain gelett dornschlech vnd schutt die brie laun an setz nit feuch hin
      item ain turten nym oppffel vnd reib si vnd prot vnd keß vnd wurtz wol ? saltz ayr milich vnd die meng alz durchain ander vnd pachs nach welchsem siten in 2 pletternn etc 
 item ain prawn salsen mach also nym maulber vnd reib ain wenig lezelten dar ein vnd streichs durch mit essich ob du wilt so tuo ingwer dar ein
 item ain plauen salsen mach also nym vnd stoß liligen vnd ain wenig honig vnd laz auf sieden vnd streichs dan durch mit essich vnd tuo daz honig zuo vnd laz alz auf sieden vnd wurtz ab mit ingwer vnd gibs hin etc 
 item gefult marchen mach also schneyd im die stil ab vnd auß kaltem wasser schon gewaschen vnd nym der full alz fullestu ayr vnd vyls zuo dem loch ein vnd ain spis dar durch vnd leg si auf ain rost vnd laz praten vnd betreff si mit puttern oder prw versaltz nit 200 est finis de cusinatibus
 item wiltu gepachen fischs ain iar behalten myer oder me so nym sy vnd pach si in oll oder in schmaltz wan si gepachen sind so sewd daz oll oder schmaltz dar ab gar schon dar nach nym ain feßlin vnd tuo gestoßen pfeffer zuo dem ersten dar ein vnd auf den pfeffer tuo ain legg fischs vnd auf die fischs aber pfeffer etc   also tuos wie vil du wilt alweg ain legg mit pfeffer vnd aine mit fischen vnd luod daz zuo oberst pfeffer sey darnach nym honig vnd essich vnd mischß daz vnder ain ander vnd mach ain prw dar auß vnd luog daz sy nit ze suß noch ze surr sey vnd sewdz gar wol vnder ain ander vnd gewß daz oben auf die fischs daz ez dar vber gang vnd daz die prw hayß sey so beleyben si alweg alz werent si erst gepachen worden
                 
