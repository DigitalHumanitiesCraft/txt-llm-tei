   wildu ain gutew salsen haben vber jar von guten chrawten so prich sew in dem mayen saluey petersil perichtram clofflauch pfefferchravt  ruten minczen palsen crez ysop vnd sneid daz cleyn vnd tu dar vnder ezzich vnd stozz daz in aynen staynen morser durich ayn ander  vnd truke den safft dar auz vnd dar nach laz ez eyn wenig durr werden  vnd stozz ez czu dem ander mal gar clayn vnd nym honig vnd sevd ez  vnd nym dor nach dez gesoten honiges dar vnder daz dikke ist  vnd den safft  vnd pfeffer oder eynes leczelten reib dar vnder vnd sewd ez aber daz ez dikker werd  vnd dar nach mach dar auz chogel  vnd wen du seyn wellest haben oder nuczen so nym eyn wenik vnd temper daz mit weyn so hast dv eyn gute salsen wen du wild in dem jar 
  wildu gut ran machen so nym der mitteristen ran dy nicht gar czu grozz sein vnd sewd der alz vil du ir in ayn vessel machen wild in hefen oder in aynen chessel daz si nicht gar czu waich oder versoten seyn vnd nym seu dan in aynen charb vnd schel sew schon daz dez herten dar an nicht pleib vnd secz also geselt mit dem charb enpor  daz daz wasser do von gerinne moeg  vnd swer sev mit stayn vnd behalt daz wasser do du seu in gesoten hast  so nym dann seneff vnd gestozzen chren vnd temper daz durich eyn ander vnd chrainbat per  mit slehen mast du dy gehaben  vnd leg sev in daz vessel  vnd auch peizzen wurczen  oder gesoten holcz ephel vnd gevz dy temperrung dar an an dy ran  vnd an dy vor genanten fing  vnd decke da vessel wol czv so wirstu guet ran haben 
                                        weichsel wein mach also  nym weichselen ayn mchele tail vnd seud dew in aynem chessel daz dy cherne sich all do von ledigen dar nach schvt sew in aynen dichen zwilich sach vnd hayz sew vast awstreten  alz der do weynper auz mostels  dar nach gevs den weychsel most in ayn vessel vnd geuz guten weyn dar an  vnd vermach daz peyll vnd mach eyn roren von holer  vnd stoz dy in daz peyll vnd mach ein schussel auff dye roren  vnd laz ez dar yn verglesen  der selbe weyn ist chranken levten gar gesunt  vnd  frumt auch den gesvnten 
  cze hoff treten sev rob vnd vngesoten weysell durich ayn sak  vnd gyessent daz in eyn emerigs vessel  vnd sydent zwo steff honigsam oder drey vncz daz ez swarcz vnd dichk wirt vnd fayment daz gar wol  dar ach tvnt se den honig sam  in daz vessell vnd merent ez durich ayn ander vnd gyessent guten wein dar an  vnd lassent ez vergesen durich ein roren vnd daz ist 
  weyn von criechen wer die auz drucht  gewiz
  e daz sy envallent vnd czeitig werdent da wirt ayn trank avz daz ist gut fur dy rurr von chriechen macht man auch lectwari etc 
  wer guten roten weyn haben wil der schol dy weinper chorner abreren von dem chempen vnd wehendicleich in daz vaz pringen vnd gevz weyssen most dor an  vnd vermach den spvnt gar wol  vnd por durich daz peyll ein loch vnd stoz ayn roren dy nicht czv clayn sei von aynem holer dar in vnd secz eyn schussel dor auff vnd laz in dar yn vergesen  
  ettleich machent auch punt weyn von roten weinperen dy nement gancze weinper wol auff ein gut tretschaff vol mit ganczen weinpern daz ander tretschaff mit schwarczen weinperen  dy do wol gemostelt vnd getreten sint gar wol  vnd schutten dy ganczen weinper   mit den gemostelten in ayn vierwncz vass daz ein emrigs vas ist vnd giessend weissen most dor an  vnd verslahend daz peill garr wol   vnd machent vnd parent pey dem peyl in daz vas mit aynem czapf  nebiger ein loch vnd tvend dor ein ein roren mitt einer schuessel  oder stozzent ein starke spindel dar yn  vnd wen der most also vast in sich gesen begint vnd wueten  so entlazzent se ym  vnd cziehend dy spindel vnd habent sew vast  daz si ich auz dem vaz var vnd lassent den most also in sich vergesen  ez schol auch daz vaz dikke tauffen haben  vnd wol mit raiffen gepunten sein  vnd die poedem schollen tieff in gewarcht sein 
 
