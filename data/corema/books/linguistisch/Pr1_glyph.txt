  item von ersten rephunner zw machen in der vasten nym groß visch welicherlay dye sein vnd thue dye schuppen auch auch dye gratt da von  vnd hakch daz geprat zw mal klain vnd weinper wol erlesen darvnder vnd ein wenig weiß prot dar vnder geriben vnd salcz weschaydenlich ymber zymmer roren vnd pfeffer da mit gewurcz daz selbig geheckt vnd temperir daz mit dem hackmezzer wol das daz geburczt geleich dar vnder kom vnd la dir graben czway holcz wann man sy zw samen trukcht daz sy ein form machen alz ein rephuen vnd thue daz selb gehackh dann in den form daz sy doch nicht zw fol sein noch zw lar vnd verpind sy auf ein ander rain mit ainer starkchen schnur fuer auf geen darnach laß ein hafen syeden mit wazzer vnd legs darein vnd laß sieden auf ein stund nach dem so nyms herwider auz vnd lege ez in ein kaltz wazzer daz es kalt werd vnd nyms darnach auz den holczen schon daz dw ez nicht czerprechst dye flugel vnd den kragen vnd dye fuesslein mach darnach ain speckch von ainem hawsen oder ob dw dez hawsen nit gehaben machst so nym ain stukch von ainem hechten daz nicht gesoten sey vnd sneyd spekch da von vnd spikch daz hyrn da mit stas daz an ainen klainen spiz vnd pratt gemach kuel vnd abtreff daz oft mit oll oder mit smalcz vnd wenn ez wol ge= praten sey so gib ez hayß zw ezzen mach ein kamne nich mit zimetrinten ymber vnd gueten wein 
 item von den selben gehackten praten dar auz dw daz repp= hun gemacht hast da von machstu auch wol ein guten rehen praten  nym vnd mach dir ain ding alz langk dw den praten haben wild vnd auch daz er in dye pfannen mug vnd das ein grozzew pfann mit wazzer rain sied vnd salcz daz wazzer mit weschaydenhait vnd leg den mit pretlein hin ein vnd laß ez syeden wol halb alz lang sam dw sunst visch sewdest vnd darnach nym in auz der pfannen vnd streich den praten mit nazzem mezzer daz er ein form gewing alz ein praten vnd daz  dw nicht brechest vnd spikch in alz dw das rephuen ge= spikcht hast  stoz in an ein spiz der nicht zw groß sey vnd laß in sittlich praten vnd wetreuff in alz daz rephun ain leczten nym ein wenig guets weins vnd nagelein in ein pfandlein vnd laß ez auf syden vnd pegews den praten da mit czwir oder dreystund daz er swarcz werd als ain rechter praten wann er dann wol gepraten ist so gib in hayz zw ezzen mit zimmer etc 
 item von den selben gehayzzen praten vnd daz rephuen von gemacht hast von dem machstu wol  machen morichen laß dir macheen holczer dye da sind alz dy all eysen halcz alz vil dw der haben wild vnd den selben gehakchten praten da dw daz rephuen von gemacht hast vnd nym weinper wol erlesen vnd slag dye darumb vnd trukchs wol dar ein daz sy nicht da von vallen vnd leg ez in ain pfannen mit sye= dundem wazzer vnd laß ein kurcze weil dar inn syeden vnd schneyd sy mitten enczway vnd thue sy sauberlichen von den holczern daz dw sy nicht geprechst darnach ein full von weinperen vnd von veygen vnd wurcz ez mit czimerer vnd mit ymber vnd ful dye morichen mit der selben full nym geschelten mandel vnd sneyd in in drey tail nach der leng vnd westekch dye morichen da mit vnd mach in stil alz von rechcz wegen morichen sullen haben vnd stechs ain klaine spissel vnd protz auf ainem rost vnd betrewfs mit ol oder mit putern waz dem herr gern ist vnd wann sy wol gepraten sein so gib sy hayz zw ezzen mit czimmer 
 item auch von dem selben gehakt da von dw daz rephuen hast gemacht da von machstu wol machen guete knodlin in ein fliezzundz oder sunst in ain pfeffer mach der knodlin alz vil dw ir wild haben vnd leg sy in ein pfannen mit syedundem wazzer vnd laz ein weil syeden vnd doch  nit zw lanck darnach heb sy her avs vnd laß daz wazzer wol da von geen vnd mach ein pfannen mit smalcz oder mit oll wol hays vnd legs darein laß sulich pachen vnd gibs in ainem pfeffer hayß zw ezzen oder kalt in ainem fliezzundem wazzer 
  item wildw machen ein guetz fliezzunden so nym semel vnd prenn dye ab alz dw ein pfeffer wellest machen vnd prenns auf kolen ab vnd nicht auf dem lauch dar nach legs in gueten wein vnd in chain wazzer vnd nym schons lawtel honig dar thue dar ein vnd laß daz hayz werden vnd streichs dann durich ein sawbers tuech wann dw ez ain mal durich gestrichen hast so waz dann daz tuech schon vnd streich daz zw dem andern mal durich dar nach wurcz ez ab mit pfeffer ymber vnd naglin vnd nym der naglein mer dann dez andern gewurczt vnd daz sy wol gestozzen sein salcz ez gar lind vnd wel ez ab versuech ez ob es suß genueg sey war ez nit sueß ge= nueg so thue mer honig darein auch sol ez nicht zw dickch sein vnd daz ez auch wol gewurczt sey auch ist dye prue guet zw allen presten sweins koppfen vnd zw den selben knodlein ist daz fliezzund guet etc  dw machst auch daz fliezzund wehalten drey oder vier wochen 
 item ein guet mandel cziger zw machen nym vnd mach ein guete dikhe mandelmilich vnd thue sy in ein schons hafflein vnd secz auf ein gluet mit kolen vnd geus ein wenig guetz wein darein in dye milich dw solt ir vmen dekch ez zw bewars daz ez nicht vbergee  wenn ez dann gesoten hatt so nymbs dann her ab vnd gewz auf ain schons tuch vnd daz das thuech enpar lig daz das wasser dar von mug  nach dem so streich ez auf ein schussel vnd pestekch sy mit mandel nym auch ein gute dikche mandelmilich dye mit czuker suez gemacht sey gewz dy selbig milich vmb den cziger vnd gib sy hyn zw ezzen 
 item von fledlein in der vasten nym frisch vischrogen welicher lay dye sein an perben rogen allain nicht vnd thue den rogen alzo rohen in den morser vnd laß in zw mal wol stozzen vnd ain prosem von ainer semel laß dar vnder stozzen salcz ein weschaydenhait vnd gewurcz es  verb es ab mit saffran daz geburczt sol sein zimaren ymber muscatplue nach dem mach husche plomlein dye nicht  zw dikch sein auch nicht zw dunn von semeltaig vnd daz der taig ein wenig mit pierhepffen abgemacht sey vnd in dem prod soltu in ein wenig erheben daz dye ful darauf weleib oder czwicken darnach wenn daz ofenlein wolgehayczt ist so streich dy full auf vnd scheubs in daz oferlein wenn daz fewr herauz ist vnd laß ez wol pachen doch daz nicht zw durr werd vnd gib sy hayß zw ezzen mit czuker 
 item auch machstu wol machen fledlein von dem mandel cziger vnd solt weinper darein tuen vnd wenn sy in dem ofenlein gepachen sind so gib sy hayß zw ezzen mit czuker 
 item auch machstu wol milich tropflin machen auch von mandelcziger mach ein gueten starkchen taig von semel mel der zw mal trukcken sey nach dem ob dw ez nicht nach der hannd kannst machen so mach pleter dye nicht zw dikch sein noch zw dunn recht alz dw haydmisch kuchen welst machen  darnach nym schone klaine haffenlein dye nicht zw groz sein vnd melbig dye pleter vor vnd machs vber der hefen pomdlein vnd laß wol auf ain halbe stund auf den hefenlein vnd biz daz ofenlein wol gehaiczt wird nach dem so nym dye milich tropfflein her ab von den heffenlein vnd menig dy mandel ziger mit weinpern dye da wol erlesen sind vnd mach ez suß mit czuker vnd full in dye selben milich tuppflein dye dw gemacht hast vnd thue daz fewr auz vnd secz sy in daz ofenlein vnd mach ein gar dike mandel milich vnd verb sy mit saffran vnd mach sy suez mit k czuker darnach gewß in daz tupfel ein wenig vnd laß wol pachen dar nach gib ez hayß zw ezzen bestraw ez mit zimmand 
 item von gefulten grundlen machen mach ein guete dike mandelmilich vnd mach sy suez mit czuker auch mit czimand der wol gestossen sey darnach secz ein frisch wazzer zw dir vnd laß ye aine nach der andern durich dye hannd in daz frisch wazzer lawffen alzo thue in drew wazzer nach ein ander alz dw ez zwm ersten hast getan darnach secz ein mandel milich zw dir  vnd laß auz dem tritten wazzer durich dy hand lawffen in dye selben sueß mandelmilich darnach laß ein wazzer syeden werden in einer pfannen vnd salcz ein weschayden nit zw ser darnach nym schomloffel vnd heb dye gruntel auz der mandel milich vnd thue ez in dye pfannen do daz syedund wazzer inn ist vnd daz dez wazzers nit zw vil sey vnd laß sy trukchen ein sieden gib sy hayß zw ezzen mit zimmand 
 item von eingemachten nuzzen nym walichs nuß dye dann noch in der milich sind alz vil dw ir haben wild vnd schel dye auzzern hawt schon her ab vnd mach ein guete frische kalkus von aschen vnd paicz dy nuß dar ein doch dreytag alltag czwo frisch kalkuz darnach wasch von der kalkus auz ainem frischen wazzer vnd legs wider in ain frisch wazzer alzo gib in viiij tag alle tag in frische wazzer dez margens ain zw mitterntag ains vnd zw der nacht ains nach dem vnd dye newn tag auz sind so nyms auz dem wazzer vnd legs auf ain schons sib das daz wazzer darauz seich dar nach paiz sy in ain wein tag vnd nacht darnach mach ein honig syeden hays in ainem hefen heb dye nuß auz dem wein daz der da von seich vnd leg sy in daz honig laß darinn syeden vnd wenn ez dann gesoten hatt ein guete weil so czeuch sy auf ein sib vnd laß sy erkalten darnach westekch sy mit nagelein vnd czimand roren vnd mit frischen ymber der wesnyten sey nach dem mach ein guet frisch honig wider syeden vnd schaym daz gar rain vnd leg dye nuz darein vnd laß ein guete wall tun nymbs her dan vnd vermachs mit ainem rain tuch wenn sy erkalt sind so secz in ainen kalten keller dye magstu wol wehalten ein iar oder czway 
 von eingemachten weichseln nym guet frisch weichseln dye da wol czeytig sind pfloche sy von den stingeln vnd nym sy viertailen in ein schons gefesse mach ein honig syeden in aynem kessel vnd schaym daz honig gar schon zwm ersten vnd schutt dar ein daz ain viertail von den  drein viertailn vnd laß dye zw mal wol syeden in dem honig vnd daz dez honigs auch ein genugen sey vnd secz her ab vnd laß derkalten darnach streich sy durich vnd wenn sy dann durich sind gesniten so gewurcz sy ab mit pfeffer vnd mit ymber naglein vnd czimand secz auf laß syeden rur ez wol wenn ez nun wol gesoten hat ein guete wal so secz her ab vnd laß vber nacht sten daz ez erkalt nach dem so nym ein klains schons vaslein vnd thue dy ganczen weichseln darein dez margens so geus den siropel dar vber vber dye weichseln vnd mach daz vaslein czue auch pesiech daz ez pehebig sey secz in ain kalten keller vnd alletag soltu daz vaslein czwir vmb keren von ainem podem auf den andern auch daz dez sy= ropels genueg daran sey dye weichseln machtu behalten iar vnd tag vnd wem dw sy zw ezzen wild geben so prich daz vasslein auf vnd machs darnach rain wider zue 
 von frischen weichselplumen vnd rosen da bey auf wein= nachten zw pehalten item laß dw machen ein verglasten krueg der auzzen vnd innen verglast sey vnd laß dir frisch weichseln prechen mit stingel vnd mit all vnd auch an follen astlein tue dye in den verglasten krueg dez geleich rosen plumen darzue vnd vermach den krueg zw mal wol mit ainem gewischten tuch vnd ladin da mit in rain oben vnd pind dann ein grozzen stain in daz oer dez kruegs mit ainer gewissen snur oder sunst an den krueg vnd versenkch in in ain tewffen prunn darnach zw den weinachten oder zw dem newen iar gewing in wider prich in auf so vindestu frisch weichseln rosen vnd plumen waz dw darein gemacht hast 
 von ainem kachelofen zw machen item mach ain taig ein wenig dikcher dann ain strauben taig laß dir machen ein kolben der vier ekch hat in ainen form alz ein kachelofen mach ein smalcz hays in ainem morser der nicht zegroz sey stoz den kolben in daz smalcz vor hin vnd daz der taig in ainem hefen sey stoz den kolben darnach in den taig alz tewff daz er ein form zw ainem kachel gewing tuez in daz smalcz laß ab pachen mach der kachel  alz vil dw ir haben wild nach dem so mach ain guete full alz zw den oblaten vnd daz dyse full vil chlainer gehakt sey darnach nym ain talir plat oder ein leczelten vnd streich der selben gehakchten ful vmb vnd vmhin piz an daz ofenloch sol sein secz dann dye kachel vmbhin biz auf daz ofenloch da pach dan czwen oder drey halben durich den selben taig geczogen vnd legs vber dye czwo kacheln neben dem ofen loch nach dem selben streich der gehackten ful oben allen enden vmb dye kacheln vnd secz dann mer ein czeil kacheln streich dann aber nach den leisten ab vnd vmhin mit dem gehakt daz thue biz auf dye mitt dez ofens so mach dann ain praits plat daz pach in ainer pfannen alz weit dw den ofen in der mitt haben wild leg ez in dye mitt dez ofens laß ein kachel offen da tue lebentig vogel ein vnd thue den kachel wider fuer darnach mach den ofen wider vnd oben gancz czue so er dy hoch gar hab mach dann ein guet platt oben daruber mit der vorgenanten ful zue gestrichen item koln zw machen in den ofen nym ein guete dikche mandelmilich mit hawsen plasen ge= macht vnd mit drisandel geuerbt vnd laß wol durich ein ander syeden gewz sy auf ain flache schuzzel wenn ez dann hert gestanden sey so sneyd sy ains halben vinger lanck vnd legs sy vnden auf den herd dez ofens westraw sy mit czuker mach ein weizz pfifferling von mandel vnd secz auf dye koln darnach mach klaine tegelein von trukchem taig ains oben auf den ofen daz wol durr sey vnd ains fuer daz ofenloch dy kachel an dem podem mit naglin westreich gews daz ein pranten wein wenn man daz ezzen wel tragen zo czund den gepranten wein an mit ainem wachs liecht wenn man dann den kachelofen aufpricht so fliegen dye vogel lebentig her auz westekch dye leisten vmb vnd vmb mit confekcht vnd oben vmb auch mach daz gehekcht dikch vnd starkch so hebt ez in ein ander vast 

 von gueten fullen zw machen item zw allerlay gepachen zw oblaten vnd andern gefulten  dingen item nym oppfel wol abgeprant in honig in ainer pfannen weinper wol erlesen daz vnder rain abgewurczt vnd machs zw mal starkch dar nach hakchs gar chlain vnd tu es in ain verglast hefenlein vnd webars mit ainem gewischten tuch oder mit aynem guten leder vnd wenn dw wild so nym daz selbig gehakcht zw gefulten pletern zw gestrichen fullen zw gefulten oblaten oder waz dw gefulcz pachen wild machen da ist dye full guet zue ob ez aber zw starck wolt sein so nym ein wenig guts weins in ein pfanlein vnd laz dann sieden ob dem fewr vnd tue dez selben zwo pels darein der obgenanten full ruer ez dann wol durich einander laß ez wider lind werden versuchs ain gewurcz ob das zw wenig war so gewurcz ez paz 
 item auch machstu gemachen pleter gruen weiz vnd geel mit dem vorgenantem geheckt vnd siropels slach frische ayr auz dye toter wesunder vnd daz weiß auch wesunder vnd petersil wol erlesen schon gewaschen chlain gehackt vnd wol gestozzen in ainem morser vnd slach drew ayr oder viere in den morser salcz daz ein wenig auch daz weiß vnd dye tuter dye dw wesunder getan hast yecz in ainem schussel verb dy toter ab mit ainem saffran czerklopfs yeglichs wol in der schussel mach ein pfann hayz vnd naz mit ainem smalcz zwm ersten pach dye grun pleter ab zw mal dunn nach dem pach dye gelben pleter ab am leczten dye weissen pleter dye pach gar sittlich ab darnach so streich dye full auf daz gelb zvm ersten darnach auf daz gruen darnach auf daz weizz vnd leg dye drew pleter auf ein ander vnd wind sy zw sam daz sy sinibel werden darnach mach ein taig von wein oder ayrn alz ein strauben taig czeuchs da durich vnd pachs chuel ab darnach sneyds zw scheyben legs auf ein schussel vnd gib ez hais zw ezzen mit czuker vnd czimrand 
 item ein hubsch schafczagel zw machen nym hawsen plasen vnd waikch dye ein mit wasser daz sy wol czergend mit dem selben wazzer mach ein dikche mandel milich vnd thue dy in czwo pfannen salcz ein wenig  vnd laß wol syeden dye ain mach rott mit drisinndel wann sy dann wol gesoten hat so gewz yede milich wesunder auf ain schussel wans dann herd gestanden sey so schneyd darauß dye veldung auf ain schussel rott vnd weiz darnach daz gestain wye dw dez am leichtisten kombst secz nach einander alz ez sein sol westrew daz weiß mit kuker vnd daz rott mit czynand auch soltu czuker in dye mandelmilich tun wem du ez seudestf vnd gib ez kalt zw ezzen 
  von ayrn  item leg frische ayr in ein pfannen laß ein wall oder czwo daruber gee daz sich daz weiß an dye schalen gelegt hat darnach prichs ein wenig auf an dem klain ort zestich den toter mit ainem pfriem tue den in ain shussch vnd leg dye ayr kuchen wesunder in ain schussel vnd daz das weiz in der kuken bleib gilb den toter ab mit saffran geburcz sy ab mit ymber vnd czimand darnach nym peterlein wol erlesen hakch in chlain vnd ruer dy toter ab mit smalcz tue den peterlein darunder hakch dye ayr anderwaid zw mal wol nach dem ful sy wider in dye guken laß ein wasser syeden in ainem hafen leg dye ayr dar ein laß sy ein weil sieden nach dem so nymbs auz vnd legs in ain kalcz wazzer schel sy paz darnach in ainem smalcz dye air machstu geben in ainem ziseindel in pfeffer oder wye dw wild dw machst sy auch praten an ainem spiß dw macht auch weinper dar vnder thun dw macht sy auch geben kalt in ainem ezzich 
  von stokchuischen  item nym ein stokchuisch so er geplawen sey ein stukch tue ez in ain sauber hefen sewd ez in ainem wazzer ab alz lang alz ein hert ay gesieden mocht vnd nit so lang vnd secz dann her dan rost czwifal ab in smalcz dw macht ein apfel darvnder hakchen vnd wenn dw anrichten wild so tue den stokchvisch wenn dw in rain erklaubet hast in dye pfann vnd den gerosten czwiual darunder der prue von dem stokuisch ein wenig dar an dw macht auch nemem ein wenig guter mandelmilich oder sunst ein gueten milichrawm wirf ez vmb in der pfannen gee mit chainem loffel dar in vnd versalcz in nit thue daz salcz daran erst so dw in anrichten wild  zaiß in nicht zw klain gewurczt vnd gib in hayß zw ezzen dw macht auch weinper darvnder tun 
  ein gemueß von stokchuischen zw machen  erliß den stokchvisch zw mal schon hack in zw mal klain nym ein dikche mandel milich oder ein gueten milichram laß daz syeden in ainer pfann nach dem thue den stokchuisch darein secz in auf ein gluet rur in oft mit ainem hulczen loffel wolt ez zw dunn werden so nym ein wenigs mel von reisch vnd mach ez darein vnd wenn dw daz gemuez schie wild anrichten so wirf erlesen weinper darein vnd gib ez hayß zw ezzen 
  einen stokchuisch zagel zw fullen  item mach ein guete full mit weinpern vnd mit veygen laß den stokchvisch czagel wol bossern begreif in mit aim messer czwischen dez visch vnd der hawt gewurcz dy full ab mit swarcz wurcz vnd ful den czagel mit der benanten full leg in auf ain rost prat in kul ab betreuf in oft mit oll oder smalcz vnd gib in hayz zw ezzen mit ainer gueten prawn salsen 
  ein gueten praten mit arbayssen  zeuch dy pelg ab in lang von den arbayssen erliß sy sawber vnd rain nach dem wasch sy schon auz ainem frischen wazzer thue sy in ain sawber hefen daz nit zw groß sey geuz ain syeduncz wazzer daran daz ez brawn vber dye arbaiz gee secz auf ain glud vnd laß zw mal wol trukchen absyeden bewars daz sy nit an prinnen nach dem mach ein morser hayz schut vor dye arbays auf ain schonstuch laß sy erkalten vnd trukchen werden darnach tue sy in den morser stoz zw mal wol ab mit ainem hulczen stozzel vnd ein wenig weyß prots oder leczelten darunder geriben geus ein wenig smalcz oder ols dar zue vnd stoz alz lang wiz dw den stozzel nicht wol gebingen machst nach dem gewurcz mit zimand muscat vnd zuker lind gesalczen nach dem so nym ein pogen papirs mach in vaist mit smalcz oder ol nym dy arbaiz auz dem morser tues auf daz papier streich dye arbaiz mit vaistem messer alz lanck der pogen sey slach den pogen darumb sinibel  nach dem legs auf ain rost prats kul ab daz ez erstarkch nym ein chlain eysen spiz stoz in durich den praten tue daz papier da von leg in zum fewr vnd laß in vmb benden vnd wetrewfs oft mit oll oder smalcz nach dem wenn er wolgepraten sey so locher in vmb vnd vmb mit ainem mosser bestekch in mit mandel vnd gib in hayz zw ezzen mit zimand 
  von pehamischen arbayssen  item von den oben gestozzen arbayzzen machstu machen guet pehamisch arbais aber dw must sy lenger stozzen mit gutem frischem sweynen smalcz oder mit pawmol oder putern nach dem laß ein schon wazzer syeden werden salcz daz vnd daz der morser warm sey nach dem wenn dw sy schier wild anrichten so czerlaß sy daz sy dunn werden mit dem selben wazzer rur sy wol mit ainem hulczen loffel laß ir nit veiren darnach richt sy an dye grawppen mitten dar ein oder ein reisch ein spekch oben darauf langkch gesniten vnd gib sy hayß zw ezzen 
  von geriben arbayzzen in der vasten  item nym arbays dye wol erlesen sein vnd nym rayfal oder walischwein laß in syeden werden in ainer pfann vnd thue dye arbaiz in ein schon hefenlein daz glazurt sey gewz dene gesoten wein an dye arbaiz ob er nit dar vber geet daz schat nicht secz sy auf koln her dan von den prenten dekch sy schon zue vnd pebars daz nit an prinn  nach dem laß wol trukchen absyeden schuts auf ain weiß tuch darnach tus in ein gelten oder schons schafflin mit ainem hulczen strempfel reibs rain ab mit rayfal oder welichswein geus dar an daz sy lind werden reibs zw mal langk salcz ein weschaydenhait auf czwo oder drey stund geriben daz ez werd sam ain gesd auf ainem wazzer darnach mach ein seniff durichgestrichen mit honig vnd gueten wein nach dem verb in ab mit saffran richt dye arbaiz auf geus den senif darumb vnd gib sy zw ezzen 
  ain holermuz zw machen  nym holer der wol pluet prich in ab klopf dye plue rain ab erliz sy von den wurmlein dye gern dar in sein auf ainem schonen weyzzen tuch thue sy in ein pfann mit  milich laß sy nit zw lang syden leg ein weiz tuch vber ainen hafen geus dy milich mit der plued auf daz tuch trukchs wol durich mit ainem schon loffel nach dem tu ez in ain morser oder in ain schon hafen mach ain taig mit ayrn alz einen strauben taig vnd ein wenig dunner dar nach wenn dy milich auf sewd so koch dem klar darein salcz ein weschaydenhait mach ein smalcz hayz in ainem pfandlein gewz ez auf daz gemuez dye weil ez sewd vnd gib es hayz zw ezzen
  von gepachen gepranten kuchlein  lasß ein morser hayz werden vnd laß ein wazzer syeden in ainer pfann vnd tue schon semelmel in den morser vnd daz das wazzer gesalczen sey vnd ein wenigs saffrans dar an gewz ez in den morser vnd stewz den taig starkch ab alz lang pistu den stozzel nit wol mer gewingen machst nach dem czerslach ein ay oder czway dar ein vnd stoz hin wider daz auch der morser warm sey nach dem wenn dw ein weil gestozzen hast so slach mer ayr vnd mach dach den taig nicht zw dunn mit den ayrn darnach mach ain smalcz hayz in ainer pfann daz doch nicht zw hayz sey vnd secz ez von dem feur her ab auf ain hayz koler vnd czeuch sy grozzer ein dann dy pranten kuchel vnd laß sy gar sulich pachen wann dich tunkcht daz ez genug pachen hab so gib sy hayz zw ezzen mit czuker 
  von ainem gestrekchten  mach ein starkchen taig recht sam dw haydenisch chuechen welst machen darnach mach lange pleter geviert ainer spann weit dye dunn sein vnd sneyd dye selben pleter ainer spann weit vnd gefirt nach dem czersneid sy mitten alz hye ge= czaichent stett vnd mach ein smalcz in ainen morser hayz vnd pach ye ains nach dem andern hab vnd laß in dem morser vmb lauffen nach dem spizlein vnd wenn dus abgesniten hast oder gepachen so gib sy hayz zw ezzen mit czuker oder mit honig 
 von ayrn ein gepacheins mach ain taig mit pichepfen sterkcher dann zw pranten kuchen darnach laß daz smalcz hayz werden in ainer pfannen vnd doch nit zw hays vnd secz auf ain hayz koln oder hayß aschen  vnd koln durich einander vnd czeuch ein mit ainem loffel tue ir nit zw vil darein daz sy mit gerawm pachen vnd wenn sy gepachen sind so gib sy hayz zw ezzen mit czuker item der selben kuchen machstu wol ein tail fullen alz dye gefulten semel mit vogln oder mit maglein von huneren dye selben kuchen mustu anderwaid durich ainen taig cziechen alz dye gefulten semeln vnd gib ez hayz zw ezzen mit zuker oder czimand 
 von slechtem gepachen item wildw haben gefult straw schel oppfel vnd sneyd sy lankch sam dye rueben vnd verb dye ein wenig mit saffran vnd wenn dw dye streyblein ye ains nach dem andern halbenbeg hast eingeczogen so straw dye geschniten oppfel auf dye strauben vnd czeuch dann mer taigs auf daz selbig daz dy oppfel in dy mit kumen pach der strawben alz vil dw ir haben wild gib sy hayß zw ezzen mit czuker oder sunst
 aber prante kuchlein zw machen item laß ein wazzer syeden werden in ainer pfann salcz nit zw ser vnd daz ain semelmel warm sey in ainer stuben dar nach wenn daz wazzer syedund ist in der pfann so schutt daz mel darein so vil dw sein dann haben wild vnd prenn den taigk trukchen vnd starkch ab nach dem slach ein ay oder czway darein vnd czertreib in wol darnach wenn er ertriben ist vnd nit mer knoden hatt so slach mer ayr ein vnd mach in ein wenig dikcher dann ein strawben taigk laz daz smalcz hayz werden in ainer pfann doch nicht zw hayz secz auf amell vnd czeuch dye gepranten kuchen ein mit ainem eysen oder von der hand pach sy kul ab darnach gib sy hayz zw ezzen mit zuker 
  kuchel von kaß  nym ain gueten frischen kaß reib den vnd nym dez selben ein wenig vnder den obengeschriben pranten taigk da dw dye gepranten kuchel von gemacht hast vnd slach mer ayr dar an vnd verb ez vnd ein wenig weinper darvnder wol erlesen vnd laß ein smalcz hayz werden in ainer pfann vnd czeuchs ein alz prante kuchel darnach pach sy kul ab vnd gib sy hayz zw ezzen mit czuker 
 von wilprat vnd andern gutten noch manigerlay   ein gueten pfeffer zw machen nym schons weyß prott weschneyd daz schon prens ab auf koln auf ainem rost darnach czukchs durich ain kalcz wazzer vnd legs in ain frische magre prue laß darinn erkalten darnach wen ez vberslecht daz ez kul wird so streichs durich mit gutem wein vnd ein wenig ezzichs wann daz zwm ersten mal hast durich gestrichen so wasch dein tuch sawber vnd streich den pfeffer anderwaid durich tue den in ain schon scherben vnd gewurcz in der fart mit pfeffer ymber vnd naglein sneyd ain spekch zw mal klain wurflat laz in auz in ainer pfannen daz er nicht swarcz werd tue in an den pfeffer vnd secz den scherben auf ain glued daz im nit zw hayz gee leg daz wilprat dar ein vnd laß in dem pfeffer wol syeden zw dem daz ez vor auch gesoten hat daz das wilprat daz gewurczt begreiff salcz ez we= schaydenlich vnd gib ez hayz zw ezzen 
  gefult semel  nym chlain vogel schon erlesen gewaschen vnd auz gedrukcht salcz weschaydenlich vnd mach ein smalcz hayz in ainer pfannen thue dye vegel dar ein roscht ab darnach mach chlain oppfel gehakcht vnd weinper wol erlesen darunder rost in ainem schonen smalcz ab doch nicht ze vaist ymber pfeffer vnd czymraden vnd saffran vnd ein wenigs guts weins darunder vnd thue vogel darein laß ein klain weil dar inn sieden nach dem tus von dem fewr wesneid ein semel gar schon sneyd sye oben auf vnd nym sy innen auz vnd mach dye vogel mit den opfeln in dye semel thue daz leczlein oben wider fuer mach ein taig alz ain straubentaig salcz in ein wenig verb in mit saffran zeuch dye semel durich den taik vnd secz in ain pfann mit hayzzem smalcz pach ez kul ab mach ein chleber prw mit geriben leczelten vnd mit guetem wein ein wenig  honigs strekch den letzelten mit dem wein durich ein tuch gewurcz ez ab mit ymber vnd ein wenig saffrans laß ez auf wallen vnd gewß auf ein schussel hayz tue dye semel dar ein gib ez hays zw ezzen 
   fledlein zw machen mit oblaten reyb ains gueten frischen kas vnd slach ayr dar ein mach ein starkche full vnd verb sy ein wenig ab mit saffran wesneyd dye oblat daz sy scheyblig sein streich dye ful dar auf ains twerichen halbm dikch vnd in der mitt ein wenig dikcher vnd alz pald dus westrichen hast so tuez in ain pfann mit smalcz ker dy full vndersich vnd wenn ez sich erheben hab so wirff vmb vnd czukchs alz pald her wider auz pach ir alz vil dw ir haben wild vnd gibs hayß zw ezzen mit czuker 
 ein schlecht gepachen mach ein milich lab chlopf ein ay darvnder salcz ez gilbs ein wenig mit saffran vnd mach ein starkchen taig mit semelmel vnd mach pleter alz dye haydenischen kuchen welst machen sneyd sy gebegt alz payrenland darnach pachs in aynem hayzzen smalcz alz vil dw ir haben wild mach ein prue mit honig vnd wein gewurtz ein gewz vber daz pachen gibs hin zw ezzen
  von kabls lungel  wil dw haben ein guet ezzen von lungen so laß sy wol syeden hakch sy chlain nym weinper erlesen darunder gewurcz ez wol nym ayr vnd weyz prot darunder gehakt darnach mach ein smalcz hayz in ainer pfannen tue daz geheck dar ein vnd wann ez gepachen ist so mach ein chleber prue mit leczelten vnd gueten wein auch gewurczt ein wenig honigs oder czukers darunder zersneyd daz ge= pachen alz ochsenczung vnd gib ez hin zw ezzen 
  mer von lungen  mach pleter von taig mit ayrn alz haydenisch kuchen daz vndrist dikcher dan daz dar nach vnd leg auf daz vndrist daz obgeschriben gehakcht von der lungen vnd streichs alz weit daz plat sey nach dem leg daz anderplat dar auf vnd streich mer auf daz selb plat aber mach daz drit platt oben dar vber vnd erheb daz nach dem vinger vmbhin nach dem prott pach ez kul ab in ainem smalcz gib ez hayz zw ezzen 
  aber von lungen   mach podmlein vnd daz selb geheckt streich darauf vnd chlain plat dar vber oppfel wolgehackt soltu vnder daz selbig nemen vnd machen vnd pach dye chuel ab in ainem ofenlein ob dw nicht czuker mochst gehaben so rur dy oppfel mit honig ab gib sy hayz zw ezzen von zimand oder wastu sunst von gutem gewurczt gehaben mochst 
  mer von lungen  auch von den selben gehekch knodlein zw machen da nym mer ayr czue dann zw dysem gehekt vnd ein wenigmer weyz prott darunder streich sy ab von dem mezzer in ain smalcz daz nicht zw hayß sey pach sy kuel ab wann sy dann gepachen sein so mach ein guete prue von ge= stozzen leber vnd von weyssem prott mit ein wenig ezzichs vnd gueter prue auch dar zue ein wenig honigs streichs durich ein sawbers tuch gewurcz ez ab salcz ein wenig vnd laß auf syeden leg dye knodlein dar ein vnd gib sy kalt zw ezzen
 pastem von vogeln ein zw machen  nym dye vogel vnd drukch sy sawber auz in ainem kalten wazzer darnach so reib sy ab mit gewurczt vnd ein wenig salcz wildw prislein darunder haben so ersneyd sy alz groß alz dy vogel sein nym groß rosen  erliß dy prich dye stingel davon leg ein leckh priß zw vndrist vnd dar= nach dye rosen oben darauf vnd auf dy rosen dye vogel dye dw geriben hast mit dem gewurczt alzo mach dye pasteten vol mach sy oben nit zwe secz in den ofen laß sy pachen ein guete weil darnach mach ein guete prue nicht gewurczt dye vaist sey oder mit walischwein geuz vber dy vogel mach sy oben zw mit ainem plat von taigk laß wol pachen gib sy hayz zw ezzen hastu nit rosen so nym czersnyten veigen 
  mer von pasteten  sneyd wilprat daz pratig sey wurflot vnd ein gueten frischen spekch sneyd zw mal klain darvnder salcz ein weschaydenhayt gewurcz ez mit ymber pfeffer vnd nagelein tue ez in dye pasteten secz vngedeckcht in den  ofen laß ein weil alzo pachen darnach nyms herauz vnd seyg daz selbig wazzer da von vnd mach ein vaiste gute prue gewurtz dye vnd gewz daruber darnach machs oben zue mit aynem gueten plat von taig secz darnach wider in den ofen laß wol pachen darnach gibs hayz zw ezzen auf dye selben pastetn machstu daz geheckt tun rephuenr oder haselhunr krauwitvogel tauben oder waz dw haben wild 
  von kalbs lungen ein puben polster  laz dye lungen zw mal wol syeden darnach hakch sy chlain vnd reib ein wenig weiz prots darunder salcz weinper wol erlesen dar zue slach ayr dar an gewurcz saffran ymber vnd pfeffer hakch daz wol vndereinander darnach laß ein in ainer saubern pfann hays werden vnd dann daz gehekcht dar ein secz auf ain gluet laß langksam abpachen dekch dye pfann zwe mit ainer schon hafendekch vnd thue ein kolben auf dye hafendekch webars daz nit verprinn mach ein chleber prue von leczelten vnd honig gewurcz sy mit ymber pfeffer vnd saffran zersneyd den obgenanten pubenpolster leg in auf ein schussel gews dye prue dar vber vnd gib syz hayz zw ezzen 
 aber ain gehekcht von den selben gehakchten lungen da machstu wol machen gefulte pleter gel gruen vnd weyß auch machstu machen von den selben lungen fledlein von semeltaig den taig von ayrn abgemacht mach dye podem alz groß alz dw dy fledlein wild haben streich dez selben gehakcht dar auf auch soltu mer weinper in daz selbig tun vnd wenn daz ofenlein gehayczt ist vnd doch nit zw hayz alz zw den pasteten pach sy sauberlich ab daz icht zw durr werden gib sy hayz zw ezzen mit czuker dw solt dye gefulten pleter auch westreichen vnd westren mit czuker 
 pastetn zw machen von kalbfleisch oder rindfleisch daz gutt ist nym ain gueten lendpraten der vaist sey vnd hakch  dasselbig zw mal chlain salcz ein wenig darnach mach ein gueten starkchen taig vnd arbaitten auzermazzen wol von wayczem melb mit wazzer ab daz er geleich trukchen werd darnach sneyd in groz alz dw in haben wild vnd auch dye hefen sind slech in mit aynem walgholcz darnach treibs mit der hand ob dwz kanst kanstu sein aber nit so machs vber ein ander hefenlein vnd wenn dw dye pasteten hefen gemacht hast so thue daz fewr auz dem ofen auf der vert vnd tue daz gehakt prat in dye selben pas= tetn hefen vnd mach sy oben zwe mit ainem dunnen plat secz dann in den ofen laß wol pachen nach dem nym ein guete vaiste prue von ainem rindfleisch vnd geburcz dye selbig prue mit czimand ymber vnd anderm gewurczt wol nach dem nym dy pasteten auz dem ofen sneyds oben ein wenig auf vnd gews der selben gewurczten prue darein daz sy gleich sol werden darnach machs oben wider zwe secz in den ofen  sy laz
 wol pachen vnd gib sy hayz zw ezzen 
  von kalbfleisch alzo soltu machen pasteten von kalbfleisch hakch daz ge= prat da von klain vnd ein neczlein darunder vnd ein frischs auz dem nyrstal vnd weinper wol erlesen salcz ein beschaydenhayt gewurcz mit ymber pfeffer vnd saffran darnach tue es in dye pasteten secz in den ofen laz ez pachen machs oben zw mit aynem plat von dem taig laß wol pachen nach dem so nyms her auz mach ein gute vaiste prue sneyds oben auf vnd geus dye prue darein secz darnach in den ofen laß wol pachen vnd gib ez hayz zw ezzen
 ein plab mentschir zw machen laß alte hunr wol syeden darnach nym daz gepratt von der prust flokch daz gar chlain derr ez in ainer pfann ab alz den saffran nach dem zerstoz oder czerreib ez klain in ainem morser nym walischwein oder rayfal in ain pfann vnd ein wenig gueter prue darunder daz sy vaist sey ge= wurcz sy ab mit pfeffer vnd saffran darnch laß auf syeden thue daz gestozzen dar ein klopf ayr wesunder in ein schussel  salcz vnd dye mach darvnder laß ez syeden rue ez mit aynem hulczen loffel vnd ein wenig vaists oben darauf gib ez hayz zw ezzen mit czymand oder czuker von den selben gepain der hunr machtu wol ein pikchn auch machstu wol an= gelegte hunr da von machen 
 wenn dw angelegte hunr wild machen so thue daz prat von den diechern wesunder darnach hakch ain guett kalbfleisch das vaist sey vngesoten salcz daz vnd thue ein wenig weiß prots darunder daz selbig geprat von den hunrn tue daz zwe gewurczt mit ymber pfeffer vnd saffran czway oder drew ayr darunder geslagen hakch ez wol durich ein ander daz zwm mal klain werd vnd zag nach dem nym dye wiegen von dem hun slachs zw payden seytten darumb daz dye brust wider gancz werd darnach slach an dye diechlein daz ez auch gancz werd dy flugel dez geleichen dye vordern flugel sullen vor gancz beleyben dann hinden das gestoss soltu auch vmb legen vnd vorn daz ez dem huen widergeleich werd dar nach laß ein wasser syeden in ainem schon hafen salcz daz faims schon nach dem sneyd ein frischen spekch tue in dar an laß mit syeden gewurcz er hakch peterlein darunder peterlein gewurcz sind auch guet da pey vnd gib ez hayz zw ezzen 
 ein gepikchts von hunern nym alte oder iunge huner wye duz gehaben macht zw der selben czeit hakch sy klain zw stukchen wasch sy sauber in ain schons hefen daz nit zegroß sey geus ein wenig guter vaister prue daran guten wein dar zue salcz weschay= denlich dekch ez mit ainer hafendekch zue secz auf ain gluet laß sy syeden truffters oft in dem hafen vmb daz der prue nicht zw vil sey gewurcz mit ymber zimand pfeffer vnd saffran wenn sy gar sind so gib sy hayz zw ezzen neglein   dar zue 
  vnngrische hunr vach daz plut von hunern in wein oder ezzich wenn dw dye hunr wild zue seczen haw sy zw stukchen vnd wasch sy in ainem schon hefen seich daz pluet mit dem wein da  von in den hafen gewurcz mit negelein vnd pfeffer vnd salcz auf der vart gewz ein wenig ainer gueten vaisten prue dar zue secz auf ain glud dekchs rain zue laß duricheinander wol syeden nach dem so ez wol gesoten hat  so gib ez hayß zw ezzen mit czimand 
 von pechamischen hunern zw machen  secz ain hennen oder czwo czue wye vil dw ir haben wild magel kragen kregen fuez vnd leber secz besunder zue in ainem hefenlein wann es dann wol gesoten sey so tues in ainen morsar vnd stoz zwm mal wol peterlein mit wurcz pey den hunnern gesoten dye stoz da mit auch ain stukch rindfleich oder kalbfleisch daz gesoten sey vnd daz pratig stoz darunder darnach streich daz selbig duich ain tuch doch czwir daz es dikch sey darnach tues in ain schon hefen laß auf syeden gewurcz mit ymber pfeffer darnach leg dye ganczen huner dar ein laß dye prue daran auf syeden dekchs schon zue vnd gib sy hayz zw ezzen 
 von ainem romischen hun zw machen nym iunge huner vnd prat dye auf halben weg wetreufs mit hayzzem smalcz verprenn ir nit  nach dem so leg zwe viertails hakch peterlein vnd salua klain vndereinander czerklopf ayr vnd salcz ir nit zw ser tue den peterlin vnd saluan dar ein danach leg dye hunr dar ein mach ain smalcz hayz in ainer pfann vnd ein morser barm auf kolen vnd gewz daz smalcz in den morser daz nit zw vil sey darnach wenn dich gedunkcht daz hayß genueg sey so schut dye ayr vnd dye huner in den morser secz auf ein koln laß kul abpachen tue ein hafendekch vber den morser wann ez dann wol gepachen hatt so thue ez her auz legs auf ain rost daz das smalcz her widerauz swicz darnach gibs hayz zw ezzen mit czuker czimand oder waz dw von gewurcz guts gehaben macht 
 ein weysse galrawn mach ein guete dikche mandelmilich war ez ob man fleisch az so machstu nemen kalbfuez vnd laß dy selben zw mal  wol sieden mit wein vnd ezzich nach dem selben streich sy durich ein tuch nym dye prue durich gestrichen thue den gestozzen mandl dar ein streich in dikch durich tue ein wenig muscatplue dar ein laß darnach auf wallen darnach machstu iunge hunr dar ein machen oder visch waz dw geben wild legs auf ain schusseln gews dye milich darvber la sy gesten gib sy kalt zw ezzen mit czuker 
 ein guten lumel zw weraytten nym ein leber vnd lung von ainem kalb vnd laz sy sieden nach dem los dye lungen gancz ab tue auch daz hercz da von leg dye leber wesunder czersneid den selben lumel klain tue den weissel da von hakch czwiual gar klain dy rost ab in ainem smalcz vnd tue den ersniten lumel dar ein ob dich daucht daz sein zw wenig war so sneyd von der leber darunder chlain wirflot gewz ein wenig ezzich vnd prue dar an gewurcz mit ymber pfeffer vnd saffran salcz vnd gibs hayz zw ezzen das ander tail von der leber da von dw gesniten hast daz selb tail tue in ain morser vnd stoz daz ein wenig vnd ein wenig weiz prots waikch in ain prue vnd stoz darunder czway oder drew air slach dar ein streichs durich ein tuch vnd erwels gewurcz ez ab mit ymber pfeffer vnd saffran prenn ein smalcz darauf gib ez hayz zw ezzen versalcz nit
 ein veigen kuchen zw machen prat pirn besunder in ainem schon hafen vnd daz das hefen stuecz bey dem fewr nym vnd sneyd dye stil von den veigen legs in ain pfann gewz ein wenig guts weins daran laß sy auf sieden nach dem nyms auz dem wein nym dy pratpirn sneyd daz vnsawber da von hakch dy veigen vnd pratpirn vnderein ander dunkcht dich ob ez zw waich wolt sein so reib ein wenig guts leczelten darunder mach geburcz mit ymber pfeffer vnd naglein nach dem tuez in ain schons tuch pincz zue mit ainer snur vnd preß ez alz ein kalbkopf vnd gib in zw ezzen auz ainer galrawn oder ainem fliezzunden kalt 
 ain gepachens auch machtu wol machen von den selben veygen kuchen ein guts gepachens nym opfel vnd sneyd dy zw viertailen  yeglich viertail besunder in drew tail alzo sneyd auch von dem veigen kuchen soliche stukchlein alz dye oppfel mach spissel ainer spann lank stoz ye ain stuklein von ainem  appfel vnd aines von dem veigen kuchen nach ein ander mach daz spisslein vol mach der spisslein alz vil dw ir haben wild darnach mach ein taiglein von wein dunn alz ain strauben taig ab salcz in ain wenig ferb in mit saffran mach smalcz oder ol hayß vnd czeuch dye spissel ains nach dem andern durich den taig leg sy in dye pfann pachß ab darnach czeuch dy spissel auz vnd sneyd sy nach der leng auf vnd gib sy hayz zw ezzen mit czuker 
 ein gepachens von rosen spisslein soltu klainer machen dann dye vodern darnach pesneyd semel schon sneid wirflat alz dy rosen mugen sein in der grost zwm ersten ain rosen darnach der gesniten semel ains full dy spisslein vol alz vil dw ir haben wild czeuchs durich  den taig da dw iens durich geczogen hast wen sy gar ge= pachen sind so czeuch dye spissel herauz sneids nach der leng auf vnd gibs hayß zw ezzen mit zuker oder czimand 
 ein gemuez von spendling oder andern kriechen nym spendling dye czeitig sind vnd doch nit fawl tue honig in ainem kessel vnd laß auf wallen schons daz nit pey ode fliegen dar in sein nach dem so schud dye kriechen welicherlay dye sein in den kessel vnd la sy ein guete weil dar inn syeden darnach nym ein sib das nit zw weit sey vnd secz auf ain czuber oder ander ding das geleich gestee vnd treib daz ander gesoten durich vnd wenn dw ez dann gancz durich hast triben vnd daz ez darnach vberslach daz dw dy hand dar inn verdollen macht so streichs durich ein tuch nach dem tues in ain schon kessel oder hafen vnd mach ein ruerscheyt secz diz gemuez zw dem fewr in dem hafen pebar ez wol mit ruren daz ez nit anprinn gewurcz ez wol mit pfeffer vnd ein wenig naglein darein vnd laß ein trittail einsieden nach dem wenn dich tunkcht daz ez starkch genueg sey so secz in ainen keller vnd verpints oben schon zwe mit ainem tuch vber drey tag so ez erkalt ist so mach ein honig warm in ainer pfann vnd laß durich ain schon loffel lauffen  auf das gemueß vermach ez wol fuer fleugen daz gemuez machstu wehalten wye lang dw wild 
 von ein gemachten kuten zw machen nym kuten vnd sneyd sy zw viertail dye grozzen welich klain sein dye mach halb  sneyd dye puczen da von nach dem stichs mit ainem gespiczten mezzer lochrott westekchs mit naglein vnd mit czimand darnach laß ain honig siedent werden in ainem hafen vnd seichs durich ein schons tuch in ain hefen daz nit pein noch fleugen dar inn sein vnd secz dann wider zw dem fewr thue dye kuten darein dye dw pestekcht hast vnd laß sy syden ein lang guet weil vnd tue auch ob tus gehaben machst ain kopf welischweins dar zwe geburcz den siropel mit pfeffer so pehelt er dye kraft darnach wenn ez genueg gesoten sey so thue ez herdan laß ez vberslahen vnd pind ez mit ainem gewischtem tuch rain czue secz in ainem keller nym da von wen dw wild dez geleich machstu machen ein gemacht nespeln 
 ein gemacht slehen dw solt nemen slehen wol erlesen dye czeitig seind vnd dye der reiff wol hatt troppfen vnd tues in ain schon hafen vnd nym honig vnd wein geleich secz zum fewr laß auf syeden vnd ge= wurcz ez mit pfeffer auch soltus zwm ersten schaymen ee dw sy gewurczt vnd laß alzo sieden ain halb viertail ainer vr in dem gewurtz darnach secz her ab vnd laß ez vberslahen doch daz ez nit zw kalt werd vnd gews ez dann vber dye slechen vermach den hafen rain zue mit ainem gewischtem tuch secz dann in ain keller vnd nym da von wenn dw wild vnd tekch ez wider czue 
 ein gemuz von kloczen nym vnd wasch dye kloczen gar rain auz czwain oder drein wassern nach dem so sneyd dy stingel da von vnd dy puczen tue sy in ainen schon hafen vnd gewz wazzer daran secz zwm fewr vnd laß sy wol syeden vnd seich dann daz selbig wazzer in ainen schonen hafen tue dye kloczen in ainen schonen morser vnd stoß sy wann dw sy dann gar gestozzen hast so streichs dann mit der selben prue durich dar innen sy gesoten sein vnd daz sy dikch durich ge= stozzen sein darnach mach ein honig hayz in ainer pfann vnd schaym ez mit ainem schaym loffel daz nichcz vnsaubers darin  sey darnach tue daz honig in ain hefen daz groß genueg sey zw dem gemuez secz czum fewr auf ein koln gewurcz ez mit ymber pfeffer wil dw so tue naglein darein laß syeden vnd rurs wol daz ez nit prunsel werd reib den hafen oft vmb bey dem fewr laß ein syden ain viertail nach dem so nym in herab vergiß nit wann dw daz gemuß von dem fewr tust so thue rosenbazzer dar an da mit dw im ein guten gesmachen machest vnd mach den hafen schon zwe secz in ain keller nym davon wen dw wild mach da von gemuez salsen gal= raum kalt vnd warm wie dw wild 
 zw machen ein guten compost dw solt nemen chlaine weysse hawpplein dye da hert sein vnd sneyd sy czw viertailn sneyd mitten dy stingel her= auz daz dy viertail gancz peleiben pesich ez eben daz nichs vnsawbers dar inn beleib darnach mach ein wasser sieden in ainem kessel salcz daz wazzer vnd schutt daz krawt alles darein vnd laß gueter wall vier oder funf nach einander tun darnach czeuchs her auz auf ain sib daz das wasser zw mal wol da von gee vnd dekch ez czue mit ainem schon tischtuch darnach nym newen wein der gesoten sey laß den anderwaid auf syeden vnd schaym in zw mal wol vnd versuch in an der suss ob er nit suß genueg war so mustu honig dar zue thun salcz ein wenig gewurcz ez mit saffran pfeffer darnach wenn dus her ab hebst so machstu wol gewurcz czimant oder naglein dar ein tuen oder sy payde machtu dez nit gehaben so nym gestozzen gal ander vnd leg dem krawt in ein schons vesslein he? vber ein ander vnd gewz dye selben prue daruber so sy vberslagen sey vnd machs rain zue gib ez zw ezzen vber viervndczwaincztag oder vber dreywochen
 ein guten senif zw machen nym senifmel ain pfund oder czway so vil dw dez haben wild prenn in ab mit ainem syedunden wazzer starkch nach dem laß in sten czwen tag mach ein wein hayz vnd czerlaß in damit vnd streich den senif durich ein tuch mit dem selbner hayssen wein tue galander wol gestozzen darunder darnach tue in in ain schons vaslein oder leglein dw solt auch honig in den wein tun da mit er suß werd 
  ein guten kren oder merrich zw machen nym merrich vnd mach in zw mal rain sneyd in zw scheyben in ain schons pekch oder in ainem hafen secz in in ainen pachofen daz er gar wol durr werd darnach czerstoz in wol in ainem morser vnd fa in durich ain sib daz er werd sam ain mel darnach tues in ain schons sakelein wehalcz vnd wenn dw wild so mach in ab mit wein oder mit ainem gueten prue oder mit gesotten mandel wye dw in haben wild 
 ein guet piezzenkrawt zw machen nym iung piezzen dye nicht zw alt sein schon erlesen vnd schon gewaschen sneyd dye stingel da von vnd sneyd daz krawt in czway oder drew stukch vnd mach ein syedunts wazzer daz salcz vnd tue daz krawt darein laß daz syden vier oder funf wal darnach czeuchs auf ain schons sib mach ain guten senif von wein vnd honig vnd von galander wol gestozzen streich durich ain tuch nach dem wenn der senif werait ist so tue in in ain vaslein daz da schon sey vnd gewz in vber daz krawt dw machst auch darein tun mandel vnd weinper so wird ez dester pesser 
 ein gefult krawt zw machen nym ain hawp weiz chrawt auz ainem garten daz nit ze hert sey sneyd daz vnsawber davon darnach laß ein wasser sieden werden in ainer pfann oder kessel leg daz krauthaupt dar ein vnd laß ez wol syeden darnach nym ez her auz daz das wazzer wol da von gee sneyds auf oben pey der platten wan daz wazzer dann wol da von gangen sey dye weil erklopf ayr tue ein wenig weinper dar ein mach ein pfann hayz mit smalcz vnd secz daz chrawt hawp in ain schon scherm geus daz smalcz oben dacz der platten ein vnd daz auch dye ayr gewurczt vnd gesalczen gews dye erklopften ayr oben zw der platten ein darnach daz ander tail dez smalcz in der pfann hays sey gewz zw dem hawp ein auf dy air ein vnd dekch ez schon zwe mit ainer sturczen dye da hol sey laß ez sitlich pachen wend den scherben oft vmb daz nit verprinn vnd gib ez hayz zw ezzen mit czuker vnd czimand 
   von gepranten oppfeln  sneyd oppfel zw viertaylen dye geschelt sein lind vnd in= sewrlott vnd darnach yeglichs viertail enczway darnach gesprengs ein wenig mit salcz laß smalcz hayß werden in ainer pfann swing dye oppfeln in semelmel daz nach wirf sy in ain hayß smalcz doch nit zw vil miteinander wann dus dann gepachen hast so gib sy hays zw ezzen mit zuker 
 ein guet gemuez von gepranten opfeln von den obgenaten oppfeln machstu wol ein guet gemuz von machen prenn dye oppfel ein wenig prawner dann sy vor geprant sind vnd daz sy doch nit kolig werden nach dem hakch sy zw mal wol klain auch weinper darunder mach ein wenig honigs in ainer pfann hays vnd schaym ez schon mit ainem schaymloffel tue dye gehakchten oppfel dar ein in daz honig vnd rost sy wol dar in ab vnd ein wenig weins dar an gewurcz sy mit ymber vnd naglein vnd gib sy hais zw ezzen auch streichs mit messern sam ain appfel wekch so ma= chstuez auch wol kalt geben  federl mir czhinder
 ain lumel von ainem ochsen zw machen wann man ainem ochsen oder chue geslagen hat so tue lungel vnd leber von dem lumel vnd paicz in alzo ganczen in ezzich nach dem czersneyd in gar chlain vnd seich den ezzich durich ein weiz tuch in ain sawber hefen tue den er= snyten lumen darein secz in auf ein gluet vnd salcz in vnd rur in oft mit ainem loffel wenn er dann gesoten hat ein weil so nym gehackt oppfel vnd gehachten czwiual dye rost ab vnd tuez in den lumel gewurczt in ab wenn er dann gar gesoten hatt so gib in hayz zw ezzen mit ymber ob dich daucht daz er zw dunn wolt wolt sein so reib rein wenig weiz prot darein 
 ein lumel von ainem hyrs zw machen tue dye leber von dem lumel wesich daz er nicht harig sey vnd paiß in ab mit wein nach dem so nym vnd sneyd  in klain wieflat wiz an dy roren nit auz dem wein gar schon vnd prenn ein sniten prots oder czwo ab auf koln vnd legs in den wein da dw den humel aus gewaschen hast streichs durich ain sawbers tuch vnd secz in zue in ainem scherben sneid ain spekch klain dar an secz in auf ain glued vnd rur in alz lang biz er auff gesewt nach dem selben wenn er auf gesoten sey so gewurcz mit pfeffer vnd ein beschiyden neglin wenn er dann gar gesoten ist sy gib in hayz zw ezzen mit czimand 
 von gepresten sweinskopfen  haw ain sweinkopf in drew oder vier stukch daz er vor schon gesengt sey wasch in rain in ainem schon hafen vnd laß in syeden daz dye pain alle da von fallen nach dem czeuch dye swarten schon da von vnd chlawb dye pain alle darauz schikchs hakchs chlain dye weil ez warm sey salcz ez vor so dw ez erst in den hafen tuest mach wein hayz in ainer pfannen vnd thue daz selbig gehekch darein vnd ruer ez ab mit ainem loffel vnd leg dye swarten auf ain schons tuch daz ye ain swarten dye ander weruer darnach das gehagkt in ainer pfannen leg auf dye swarten vnd leg dann swarten oben darauf vnd pints zw samen mit ainer snur vnd legs auf ain schon pret daz eben sey vnd ein ander schons tuch oben darauf peswer ez wol mit stain daz der wein smalcz vnd faucht dar auz gee laß ez vbernacht steen in der preß ligen darch nach nyms herauz sneyd ye da von alz vil dw wild auf ain schussel haben vnd dunn gewz daz fliezzund oder galraun daruber vnd gib ez kalt zw ezzen 
 ein geprets von kalbs koppfen laß den kalbskopf gar wol syeden daz dye pain alle davon vallen nym dye augen auz daz hirn tue wesunder vnd chlaub dy pain wol da von hagks chlain nym ain stukch fleisch czway oder drew gesoten darunder nym ein wein in ain pfann machs hays vnd rost daz selbig gehakt dar inn tus auf ain schons tuch pints mit ainer snur czue peswers alz den sweinkopf sneyd in dunn zw scheyben  vnd gib in kalt auz ainer galraum oder ainem fliez= sunden 
 
