  vermerk ein guede kunst von vngrischen oder pehamyschen essen zwkochen dy guet sein item ein karpfen im furhess vnd ein fasan prue item so der karpfenn lebendig ist fach das furhes vnd nym ein leczelten  auch nym ein semell vnd paa dy auf einem rost oder gluedt das sy praun werdt vnd secz das durch einander auf das fewr in einem kessel oder pfanen in einem gueden wein vnd las wol syeden  vnd slach es dan durch ein syb  vnd nym dar nach ein gescharb dar zwe von pyern oder opfll  vnd secz denn fysch mit inalen auf das fewr vnd wan er aufbalen wil so ge= burcz in mit nagell peffer zymerrinden safrian vnd ob es zw sawr wurdt so lincz mit einem honygk vnd wan dw in an wildt richten so kost in an dem salcz in der supen vnd salcz es an dy stat wie es dan gehordt das sy recht sey
 item ein inber prue vnder praden kopaun item nym ein gueten wein vnd von einer semell dy prosen  vnd secz das auf ein fewr vnd la das syeden  vnd wan es wol aufgesoden hat so treyb es durch ein sib auf das dykist  vnd la es dan dy helft einsyeden  vnd dan geburcz ab mit inber vnd ein wenyng peffer  auch ein wenyg ein safrian vnd ein honik das es gar woll lindt werd  auch das es wol rik werdt vnd geus sy dan auf ein schussel vnd legl leg dy praden kopawner dar auf etc 
  ein nagell prue zwmachen an pachen hecht oder karpen  auch zw ander lay item nym walsche weinperel leczelten vnd von einer semel ein abpacz schnydl oder trew vnd tues in ein moser  vnd stoss das woll klain werdt  vnd secz auf das fewr ineinem wein das es wol aufsiedt vnd slach es dan durch ein sib auf lyndist  vnd secz wider auf das fewr vnd geburcz es mit nagel zymerrinden vnd peffer vnd ein wenig safrian auch ein wenig gancze weinperll in dy supen  auch ein honik vnd ein wenig ein essich  vnd wan dus an wilt richten so kost dy supen wol das an alen dingen gerecht sey  vnd leg dy pachen visch dar ein vnd richt sy an etc 
 ein peffer zw wilpradt item nym ein furhess von einem lamplein oder huenern vnd semlein prossen vnd secz auf das fewr das es auf siedt vnd ? slach es dan durch ein sib mit wein esich vnd wasser vnd secz wider auf vnd la es wol syeden dan geburcz mit nagll pfeffer vnd safrian  vnd mit honik magst dw es lind machen vnd salcz dan wie es dar zwe gehordt etc 
 
