                        wie man pfersich behalten sol vnd beraitten zu essen pfersich sneid auf vnd nym den keren her aus ee das sie vollen zeitig werden vnd derr sie in einem ofen vnd wenn du sie eszen wild so leg sie in ein wasser so werden sie grosz als vor  man mag sie sieden in wasser vnd mit gewurcz abmachen
          das die kuten eins menschen antlucz gewinnen lasz dir auch ein hafner machen ein hefen das an dem poden hab ein menschen antlucz oder welherley formm du wild  vnd wenn die kut verplued so peug das zweig mit der kuten in das hefen so wirt die kuten gros vnd swert sich in des menschen formm also tu mit kurbisz pfaben oder erdopfel
                           item weichsel mag man lang behalten ob man sie derrt an der sunnen oder in einem ofen vnd wer sie also gedert eszen will es sey in der vasten oder zu welher zeit er well so soltu den staub mit einem wasser dauon flaen darnach so du sie sieden wilt so geusz ein wenig  wasser daran ydoch ist wein pesser vnd ein wenig honigsam vnd ob du wild so gib im auch gewurcz welherley du wilt 
                          von speis zu kochen wildu machen geprest sweinkopf von vischen so nym kerpffen slein  ader parben vnd schupp in schon vnd schlach sy auff vnd mach sy zu stucken vnd thue in in ein pfannen vnd geusz daran halb wasser halb wein vnd das dy prue nur ains fingers hoch vber dy fisch get vnd hab sy vber ein guet fewr vnd lasz sy wol syeden vnd salcz sy lind vnd stupp sy das sy halben weck sein eingesoten so seich dy pruee in ein schuessel vnd nym dy fisch vnd thue dy grat her ausz vnd hack das praet ein winzigs durch ein ander vnd thue es dann wider in ein pfannen vnd geusz dy prue dar an vnd lasz es wider ein winczigs sieden vnd dy schuppen seud vnd stosz sy dann vnd streich sy durch vnd geusz alles in ein claine pfannen vnd lasz es sten pisz es hart werd so hab es vber ein fewr vnd ruck es her wider ab pald vnd schath es auf ein panck vnd sneyd es in ein kalte sizzew prue das get in der fasten
  wildu machen ein guts pachens von reisz so sewd in in wasser vnd laß in nicht vast versieden vnd seig es schon ab vnd thue es in ein reib scherben vnd zw reib es clain vnd reib rohe ayr daran vnd mach es nicht zw duenne vnd thue ein smalcz in ein pfannen vnd scheusz durch dy handt sam ge prante kuechel wen es gepachen ist so sae ein zucker darauft vnd versalcz nicht
  wildu machen ain gutt gemueszs von ayr toetteren so nym darzw welisch wein vnd ain winczigs semel dar vnder so streich es durch ein thuch mit ein ander vnd thu darein zucher hastu das nicht so nym ein hoenick an dy stat vnd thue es in ein klains hefen vnd secz es auf kolen vnd rueer es fuersich dar pisz es dick werd so heb es her ab vnd versalcz es nicht
  wiltu machen guet latwary von weich= seln so nym sy in ein hafen vnd secz es auf ein gute gluet vnd gewsz nichts nicht daran vnd wen es nw sieden wirt so lasz es kalt werden vnd streich es durch ein tuech vnd thue es in ein kessel vnd secz es auf ein driefuezs vnd ein gute gluet darvnder vnd lasz es sieden piß es dick wirt vnd thue den darein ein hoenick vnd geribens prot vnd stupp es wol ab vnd rueer es fursich dar piß es als dick wirt das du es nymmer gerueren magst so hat es sein dann genueg
 wildu machen gut latwaery von regelpiren so schel dy piren vnd sneyd sy zu viertailen vnd sneyd dy kern darauß vnd thue dann dy  piren in ein hafen vnd secz sy auf ein gluet vnd geusz daran ein virtail wassers vnd vermach den hafen das der tunst nicht herausz mag wann sy sein dann genug haben so stosz sy klain vnd thue sy in ein kessel vnd secz sy auf ein driefues auf ein gutte gluet vnd ruer sy fuersich dar vnd ye pey ainer weil so geusz ein wenig hoenigs daran vnd stupp sy wol ab mit guten gewuerczen so wirt sy gut etc 
  wiltu machen ein gut gemuesz von weich seln so thu sy in ein hafen vnd secz es auf ein glut wen es nu sieden wirt so lasz es kalt werden vnd geusz nichts nicht daran vnd streich es durch ein tuch vnd thue es wider in den hafen vnd lasz es sieden vnd sewd honick daran vnd rueer es pisz es dick werd vnd geribens prot daran so geusz es dan in ein fessel so gibstu es warm oder kalt wen du an richst so sae imber darauf 
 wiltu machen gesulczt maurochen so fuell dy maurochen mit einer guten fuell von ayren vnd stosz sy dan an spissel vnd prat sy schon vnd geuß daran ein gute pruee dy da sey gemacht von sulcz vischen oder von fleisch vnd thue  inn ein gute hilf von hausen platern ader von wem du wilt das es gestee vnd versalcz es nicht 
  wiltu machen dreissick ader virczick ayr zw ainem ay so nym zwo saw platern das dy ain klainer sey den dy ander so swayb sy gar schon innen mit wasser vnd nym dan dy ayr vnd schaid das weisz von den toettern vnd nym dy klainer platern vnd ruer dy totter durch ein ander vnd geusz in dy plater das sy vol werd von den toettern vnd verpindt sy denn schon nj mit aim faden vnd wirfs  in ain hefen vnd lassz wol sieden dass hirt werd vnd schel dy platter ab den totter vnd nym dann dy andern platter vnd sneid ein loch dar ein als grosz das der totter dar ein mag vnd nae dy platter schon zw vnd clopfh das weisz durch ein ander vnd lasz durch ein trachter in dy platter das dy platter vol sey vnd pint sy zw so wirts ain ay vnd gib ein ezzigk darzw
 wiltu machen ein gancz huen in ein chreg= lacz glasz so prue das huen gar schon vnd lasz im dy haut pey dem hals begreif es do schon s zwischen haut vnd fleisch vnd zeuch im dy haut  ab also gancz pis an dy fueezz vnd sneid dy fueez inwendig ab das sy s an der haut pleiben vnd mach ein clains stumphatz hoelczel vnd plos dy haut  wo sy dann zwprochen ist  do nae sy zwe vnd nym dann vnd stosz ain fueez nach dem andern in das glasz vnd nym dan das stumpfat  hoelczel vnd stosz dy haut ye ein wenig in das glasz wen du dann dy haut in ein stoest pisz an den hals vnd behalt den hals hye oben vnd vber stuercz dy haut vber das  glasz vnd pincz dann mit ainem faden zw vnd nym dann das huen vnd wirfs auf ein fleisch vnd lasz es sieden vnd wen es gesoten ist so hack den ayr salfan vnd petersil vnd gut stupp vnd plas in das glas dso tut sich das huen auff vnd fuell dy fuell darein vnd wen dy haut  vol ist  so vermach es oben wol das dy haut  nicht in ein fall vnd das auch kain wasser in ein mueg kummen vnd thues in einen hafen vnd geusz ein wasser dar an vnd deck es zw vnd lassz sieden so wirt es sich stercken in dem glas
 wiltu machen ausz ainem allen zwen so zeuch ab dem all dye haut vnd mach ain gute full von ayren stupp sy wol vnd fuell dy haut  vnd cher dy haut wider an das recht vnd stosz das haupt auch in dy fuell vnd nae es an das es nicht ab fall vnd nym den den all vnd seud in in wasser vnd wein vnd stupp  es wol ab vnd nym dann disen al in der hautt vnd prat den schon in der hautt auff ainem rost  vnd betreuff in mit putter so er gepraten ist  so leg in auff  ein schuessel vnd den gesoten al darzw vnd gib sy dem herren so spricht der herr  wan kompt der ain all etc 
 wiltu machen ein salsen von weichselen so thue dy weichsel in ain hafen vnd lassz sy sieden vnd lassz sy kalt werden vnd streich sy durch ein tuch vnd thue sy dann in ein hafen vnd secz sy auff ein glut vnd lassz sy wol sieden vnd rueer sy pissz sy dick werd vnd thue dan darein hoenick vnd geribens prott vnd neegelein vnd guts stupps genueg vnd thue sy in ein fessel drey oder mer gar pleibt sy gutt
 wiltu machen ein guts pachens so cloppf ayr clain vnd sneid semel wuerfflat dar vnder vnd mach es gel vnd sneid dar vnder muschat clain vnd mach ein smalcz in ein pfannen vnd mach ein platt vom halben tail vnd thue den das selbig plat heraussz vnd von dem andern tail mach auch ein platt vnd lassz darynne ligen vnd nym dann geroest oppfel vnd nym dann prattne rephuener hast du ir nicht so nym junge  huner ader junge tawben vnd leg ein lag geroester oepfel auff das plat vnd dy huener leg auch darauff vnd hebs dann vber ainen hert vnd cloppf dann zway ayr vnd geus es vmb vnd vmb an dy oerter so werden dy pleter gancz mach dann ein gut hoenick das faymb sauber vnd thue darein gut gewuercz vnd prich ein loch in das plat vnd geuß das hoenick darein vnd lassz es dan vber all dar vmb hin vnd her lauffen das ist edel speisz vnd ver salcz es nicht
 wiltu machen gut pasteten von rindfleisch so sneid magers rindfleisch clain dar vnder das drittail venslicz vnd dy zway tail fleisch vnd nym darvnter vogel ader tawben ader huener vnd misch es durch ein ander vnd stupp es wol ab vnd mach dy heffen ausz roeckem mel vnd prue das mel mit haissem wasser vnd thue den dy full in dy haffen vnd mach pleter dar vber vnd vber dy haffen vmb vnd vmb vnd prich dann ein loch oben darein vnd scheusz es dann in den ofen vnd lassz es wol pachen also magstu  sy auch machen von guten fischen wen du faists hast von fischen hastu des faisten nicht so nym puttern an dy stat vnd sneyd die fisch vil groesser dann das rind fleisch vnd versalcz es nicht etc 

 wiltu machen plamantschyr  so nym alte huener dy sewd vnd nym das praet von den prusten vnd hack es klain vnd nym dann ein dicke mandel milch vnd leg das praet dar ein vnd gar ein winczigs reisz darvnder vnd nym ein schoene pfannen vnd thue es darein vnd zuckers gar genueg vnd thue darein ein hueltczen loeffel  vnd thue gar gutz sweines smalcz darein vnd secz es auff ein gute gluet vnd ruer es das es clar vnd weisz beleib
also magstu auch plamantschir von guten hechten machen vnd seud den hecht in wasser vnd lassz dy grat ausser vnd hack das praet clain vnd thue es in ein dicke mandel milch vnd zuckers genuck darein vnd thue darein gute puttern vnd thue es auch in ain schoene pfannen vnd secz auff ein glut vnd rur es das clar vnd weib bleib vnd versalcz nicht
 wiltu machen eingemacht nuessz so nym dy nuesz acht tag vor sun benten vnd nym ain pfrien vnd stich in yede nusz v locher lasz sy wessern acht tag vnd schel sy dann in wein vnd sewd sy nuer ein winczigs vnd lassz sie dan ein tag trucken vnd sewd sy in hoenick vnd thue sy dann her wider ausz vnd bestreich sy mit negell vnd mit ingwer vnd mit zimmet rinten vnd nym dann ein saubers   hoenick vnd lassz das sieden vnd mach das ab mit guten ingwer stupp vnd leg dann dy nuesss darein vnd thue es dan in ein fesselein
  wiltu machen hollpraten von fischen vnd von mandel millh milch so nym ain hechten vnd hack in klain vnd dar vnder thue geribens prot vnd nym den ein huelczen spisz der do eben sey vnd streich den dy fuell dar an mach es gleich als ein hirsen praten vnd leg es dan zw dem fewr vnd prat es sauber vnd begeusz mit puttern ader mit oel wen es gepraten ist so zeuch es also gancz ab dem spissz vnd nym dy dicken mandel milch vnd hausen platern dar vnder dy gesoten sein vnd zuckers genug darein vnd thue es in ein sauberen pfannen vnd mach es gel genueg vnd verklaon den praten mit taig vnd secz in in ein klains hefen das er auff wercz stee vnd geusz dy milch in den praten vnd lasz es sten pisz es  hirt wirt  vnd sneid es danne czw duennen scheiben vnd richtes an das haissen gulden spigel etc 
  wiltu machen gesulczt mandel dy dreyerlay gestalt haben so nym hausen platter dy sew in wasser schon vnd nym dann dick mandel milch vnd nym petersill vnd hack den gar clain vnd reib in in ainem scherben clain vnd nym dann das dritte tail der mandel milch darvnder vnd zuckers wol ab das wir dann ain gruene farb vnd nym disew zway tail vnd dy sewd in ainer pfannen vnd geusz ain tail also weiss in ain pfendel vnd das dritte tail mach gleich gell vnd geusz das auch auff ein pfendel vnd lassz es dann sten vnd sewd dann dy gruenen farb auch in aim pfendlein vnd geusz es dann auff ein pfannen also lassz auch sten pisz das hirt wirt also hastu der dreyrlay farb grueen wais gell vnd heb es dann vber  das fewr vnd pald her wider ab vnd slach es auff ein panck vnd sneyd es dann schaffzaglat vnd leg es auff dy schuessel ain weil weisz ain weil gell vnd gruen pis das dy schussel vol wirt etc 
  wiltu machen ein guts pachens von dreyerlay plettern ains gruen das ander weisz das dritte gel  so nym vnd thue das weisz besunder vnd den totter wesunder vnd hack petersill clain vnd reib in clain vnd reib ayr darvnder vnd nym dann ain pfannen vnd mach sy hael mit ainem smalcz vnd mach dann ein gruensz plat vnd thue dann das plat her auß vnd mach den ein gelbs plat von den toettern vnd das thue auch herauß vnd clopff dann das weisß vnd mach ein weissz plat dar ausz vnd leg dy drey platter auf ein ander das das gruen mitten sey sneid es dann clain schaffczaglat vnd stossz es an spissel vnd mach dann ein taig von ayren vnd von wasser mach  in gel vnd zeuch es durch den taigk vnd pach es in ainem smalcz vnd zeuch dy spissel dar ausz vnd sneid es dann nach der leng von ein ander vnd leg es dann auff dy schuessel vnd zuckers genug darauff vnd versalcz nicht
  wiltu machen gut wuerst von rep huenern so nym rephuener vnd swei neins praet lasz das praet schon von den rephuenernn vnd hastu sweines praet  nicht  so nym kelbreins praet dar vnder vnd hack es klain durch ein ander vnd sneid gruen speck klain wuerflatt darvnder vnd kuem vnd wiltu sy raetlich haben so sneyd muschat darvnder  vnd nym dann sweinen daerme vnd fuels darein vnd prat  sy schon mach dar zw ein salsen dy schol ge macht sein von mandel vnd von wein vnd von ingwer etc 
 wiltu machnn ein gemueesz von cloeczen so wasch dy cloeczen schon vnd sewd sy dann gar wol vnd stos sy wol vnd streich sy durch mit wein vnd sewd sy dann wol vnd thue darein  ein gut hoenig vnd naegel genug darein vnd stups genug wer es aber zw dunne so ribst ein prot darvnder vnd thwe es dann in ein hefen so ist es vir wochen gut
 wiltu ein guten wachtel prein machen so nym fenich vnd sewd den in einer guten fleisch pruee vnd wen er ge= soten ist so reib guten chaes dar vnder vnd richt es dann an vnd en mitten thue ein smalcz darein vnd leg dann dye praten wachtel darauff steck dy lebern auff den prein etc 
 wiltu machen ain gut tranck fuer dy druesz vnd das ayter so nym wermutt sewd die in gaisz milch wen sy gesoten ist so seich  sy durch ein tuch vnd stupp es dann ausz etc 
 wiltu machen ein gemachts chrautt so sneyd weisse haupt vnd nym zway taill senif vnd drittail hoenick dy selben prue mach durch ein ander mit wein vnd thue darein kuem vnd aenesz genug vnd leg dann das gesoten chraut dar ein vnd gib es kalt also magstu  auch machen piessen sewd mit wurcz vnd mit chrautt vnd gib es dann auch kalt

  wiltu machen gut ayr kuchen so nym guet semell mel vnd thue das in ain char vnd schlach ayr darein vnd rueer es mit ainem loepfel so du dickst magst salcz es zw massen vnd scheuss dann also waichs in den ofen als grosz als dy faust das sein gut ayr chuchen
  wiltu machen ein gute ayr prue von mandel vnd von wein so stosz dy mandel klain vnd streich in mit ainem wein durch thue dar ein ingwer vnd ein winczigs duerrer fisch prue dar vnder hastu der prue nicht so geuß ein winczigs wasser dar vnder vnd machs gel vnd wen du es an richtest so sneid dar ein paett semell wuerflatt das magstu geben an dem char freittag fur suppen
  wiltu machen chruzz ayr so sewd dy ayr das sy totter waich werden vnd mach ein schewbligs loechl in dy spicz  vnd thue den tottern herausz das das weiss in der schal bleib vnd hack petersil klain vnd reib in ainem scherben vnd reib dy toetter vnder ein ander vnd thw denn ain smalcz in ain pfannen vnd ruer es durch ein ander pisz es sein genug gerunen vnd lasz es nicht zw hert werden ob dem fewr vnd fuell es dann wider in dy schal vnd sewd sy dann in ainer fleisch prue wer es ein fastag so saeczt es in ein wasser vnd lasß h sy hirt sieden vnd schell sy schon also mach sy in ein gute pruee vnd richt sy an 
also magstu sy auch gancz in ainem smalcz roesten

 wiltu machen ein gute presss von ainem kalb so prue das kalb samb ein saw vnd zeuch im dy haut ab vnd schlach es denn zw stuecken vnd sewd sy schon vnd lassz dy haut auch wol syeden darvnder vnd wen es ge= soten ist  so hack das fleisch klain vnd pfeffer stupp genug darein vnd thwe es in einen kessel vnd heb es vbern hert vnd geusz ein winzigk  prue daran vnd nym ein tuch vnd leg ein tail der hawt darauff vnd thue dann das hack dar auff vnd streich dann dy haut vmb vnd vmb daran vnd schlach dann das tuch wol dar vmb vnd leg denn ein pret dar= auff vnd swaer stain darauff  vnd mach ein gute prue von packnen semln  vnd von honick vnd von gutem wein das heb dann vbers ferwr mit ein ander vnd lassz es sieden vnd streich es dann durch ein tuch  vnd mach es ab mit gutem stupp vnd lassz dann dy pruee kalt werden vnd sneyd dann dy pressz dar ein also magstu sy auch machen von kalbs kopfen dy sein gar gut darczu wen man wild swein kopf hat so waisz man wol wy man dy machen schol
 wiltu gut moser chuchen machen so sneyd semel wueerfflat vnd clopf ayr klain vnd thw dann dy semel darvnder vnd sneyd darvnder mustat vnd ander stupp vnd mach es gell  vnd slach dann darvnder  pratnew huenr ab dw der huenr nicht hast so nym tauben oder nym maegel leber oder fuessel vnd thue dann ein smalcz in moersaer vnd secz es auf ein glut vnd gews dann dy fuell dar ein vnd lassz es pachen etc 
 wiltu machen moersar choch so reib semell vnd slach ayr darvnder vnd mach es gell vnd stupp es ab vnd sneyd drey mueschat clain dar vnder vnd thue dann ein smalcz in moersar vnd secz in auff ein glut vnd gewsz es dann darein vnd lassz es pachen vnd wen es pachen ist so sneyd es denn zw scheiben etc  an dem fastag etc 
  wiltu mach cholblat ayr so reib ein winczig semel vnd sneyd dar vnder muschatt clain vnd salcz es ein winczigk vnd prich den dy ayr pey der spicz auff vnd thue das weissz her ausz vnd mach in yedes  ay ein hoelczel vnd thue denn dy full dar ein vnd ruer es mit dem hoelcz lein durch ein ander vnd lassz dy hoelczlein darynnen stecken vnd secz es zw dem fewr vnd lass es praten an drey muschaten hastu genug zw zwelff ayren
 das sull wir lassen gutt sein fremmder essen hab wir zway von fischen schull wir auch etwas han des sull wir nemen war da muesz wir swais zuhan von hechten gent das dar da mit er die farb von hechten nympt man das pratt dar da muesz man guts gewurcz zuhan  so hacket man das pratt schon da macht man die praten van die sint gestalt als recht praten das soll wir wol behebeen  mit mandel steck es schon vnd nym gancz nagell darczu so wirt das praten gut 
 von guter salsen eyn gute salsen musz wir darczuhan  praun gruen weis wie du wilt die weisz get von mandel dar  die grun nym an der stat  so du der mandel nicht en= hast  so nym die nusz an der stat  zucker muszt du darczuhan mit wein lasz sie durch slahen  ein weisse ingwer nym auch darczu  zu der praun varb muszt du haben weinper die reib klein  so wirt die varb rain vnd die slach mit gutem wein durch also  wiltu die salszen gut han so tu ein zucker daran so magstu ein gut salsen han  
ein gut gesufer mustu darczu han das get von leczelten dar mandel weinper nym sein gefur die weinper soltu schon swaissen daran das sol man schon machen ab das den leutten wol hega begah wann des ist der fisch wann des ist der fisch der sol ne= men ein reyn tuch da sol er es pinden in will er die presz gantz han die haut von dem schleim sol er schon streichen daran dauon wirt sie gar wol stan  ist das du der prezz nicht hast so soltu sie legen auf einen tisch vnd leg darauf als swar als das tuch mug tragen des nym dir guten mut wer sie chocht so wirt sie gut 
 in chram heben wir an ein 1 2 libra mandel muestu han  ein virdung zustossen reisch ein gut stadel hun das wol gesoten ist vnd nym das weisz prat da= von  i libra sweine smaltz mustu han vnd i virdung zucker nympst daran zu dem muesz  
aber von andern gemuess von chram well wir nicht lan wer gut gemues well han  der sied tattel keren vnd feigen vnd sol es wol stossen  darczu muss er haben ein guten wein so mag das mues gut sein gu= tes gewurcz mus er han das pest das er gehaben kan vnd i zucker mus er haben saffran mues er auch nemen darczu so wirt das muess gut
  von andern materien am chram heben wir an darczu mustu mandel han i libra vnd i virdung zucker  vnd vber den schotten must du milch han  
von gemuess  wiltu machen mandel keren mus  so nym mandel keren vnd weinper darczu vnd guten wein vnd zucker gang darein so wirt das mus gut vnd nym salcz sein gefueg  
von swarczem gemuss von einem andern heb wir an  nu well wir ein swarcz gemues han  nym wein= per darczu vnd opfel vnd piren mustu han  wiltu nu die farb han  das kumpt von pranten leczelten dar  vnd must zucker vnd honig darzuhan vnd must  auch guten wein vnd ge= wurcz auch darczuhan vnd salcz sein masz  so macht du es wol machen das gemues praun oder swarcz oder wie du es wilt haben
 von mandel mues das laszen wir nu stan von mandel  gemues wel wir mer han  man mus machen ein mandel kes vnd wenn die mandel gesoten wirt so slach die mandel milch auf ein tuch  ein virdung zucker mustu auf ein essen han  vnd wann die milch nu gesoten ist so tu sie auf ein schussel das sie scheibling in der schusseln ste  vnd geusz nusz milch daran  die mustu mit zucker gut machen  wilt du nu den ches han so besteck den ches mit nusz keren gar etc 
 von grober speis acker sspeis well wir han darczu mustu milch vnd air han  magst ein chuellung dauon nympst du dan ain smalcz darczu so wirt das mues gut dreissig air mustu zu einem eszen han saffran mustu auch han da wirt es gel von 
von gemues von kalbs plut wiltu dann das bedencken so will ich dir ein anders schencken  von einem kalbs choch tu ein gut mues vnd must den swais nemen vnd den thun in ein wein  vnd misch das vnd secz es zu dem feur vnd lasz auf sieden  vnd hastu dann nicht zucker daran so nym gut hoenig  leczelten an die stat  ein smalcz tu darein so wirt das mues fein so hach denn denn die lungell darein die sol gesoten sein an die stat so hastu das mues gar  des salcz soltu nicht vergessen  gut gewurcz soltu auch han das schutt daran
 von hirszein gemues wiltu von einem hirszein gemues han das wiltpret seud an die stat vnd wenn es nu gesoten ist so lasz es werden kalt das daz wiltpret werd rein  so hack es klein  wiltu dann die farb han  so mustu von einem kalb den swais lassen in ein wein  also wirt die farb fein  gut ge= wurcz mustu darczuhan  zuckker soltu nicht lan  ob einer des zuckkers nicht hat der nem honig darczu
  wiltu ein gemuesz haben das dem vastag gut  ist  das get  von mandel darczu muestu fisch han vnd wenn der visch ist weisser so wirt das muesz dester pesser den fisch soltu sieden an die stat das der visch lassz den gratt  den visch soltu hacken klain vnd die fisch soltu in die mandel milch thuen vnd ob du der fisch nicht genug magst  haben so nym ein gestossen reisz darczwe nym des ein mass so ist das muess guet zuckers vergisz nicht ader es wirt gar en micht
 wiltu ein guete kost haben das get von huener fuessen dar dy soltu fullen lassen vnd nym ein gutz ma= gers kalpfleisch vnd hack das klain vnd mach es ab mit guten ge= wuercz indy fuell wirff gancze neagell wiltu es auff ain essen so nym zway ayr darczw vnd wen dy fuell berayt sey so mach klaine knoe del davon so thue dy fuell in dy chla vnd nym ein fleisch pruee vnd lassz wol sieden in ainer pfann so thue  dy chla darein vnd wen sy nw ge= streckt sein so nym ein kessel vnd nym sueesse pruee darein vnd lassz sieden an die stat also lang das es sein genug hab vnd dw muest auch eben mercken das sy nicht versotten se werden ein gute pruee soltu darzw han die soltu von den chragen vnd haubt vnd von der leber machen das soltu mit guten gewuercz klain thuen so wirt dy prue rain vnd slach sy durch ein tuch etc 
 lampreiden ist ein guter fisch als ich dich des weiss wiltu mit lampreyden bestan so mueestu ein hoffe wein darzw han der mag nicht wesen zu gut wenn dar von kumpt ein  gar news pluet in den wein soltu dy lampreiden legen das sy kumpt vmb ir leben dw soltu ein haiss wasser haben wiltu sy schleymat haben nicht so  scholtu sy stossen darein vnd das das wasser nicht wellig sey so pistu der hawt frey wen dw sy nw geluent hast so wasch sy an der stat wann sy nur rain ist so leg sy fur dich auff ainen tisch das haubt sneyd ir ab vnd den swancz das ander lass also gancz das mach zw drein stucken vnd sewd sy in ainem wein do sy ynne ertruncken ist vor vnd sewd das haubt vnd den swancz auch dar mit  wann es nu gesotten ist  so nym das haubt vnd den swancz vnd ein tail seins leibs pratt das macht es prawn vnd stoss in ainem moersaer mit ein ander durch ein rains tuch slach es mit sein selbers pruee durch mit gewurcz das gut sey mach es ab das es den leuten wol gefall mit ayren etc 
 von gemuess wiltu von ayrn etwas han von toettern gett es an hundert ayr mustu han ein echter in wein  mustu darzw han das ist dy recht mass frische  puttern mustu han vnd ob du nicht puttern hast so nym sweines smalcz an dy stat wiltu gut gemues han so mustu welischwein darzw han vnd wen es nu gesotten ist so soltu es rueren das es slecht werd als ein glas dw scholt zwcker darzw han also wirt das gemuess gut getan
 ein ander gemuess von mangerlay wiltu mer von weissem gemuss han so muestu mandel darczw han vnd das weiss von den huenern mustu h auch han vnd das muestu hacken klain an zucker salcz es soltu nicht vergessen ader das ander wurdt gar entwicht vnd ein halbs pfunt sweins smalcz soltu auch han
 von rech mueess wiltu ein gemueß von rehen han so nym dy farb von den lembern vnd hack das wilpraet gar klain so wirt  das mueesz gar rain
  von mandel muess wiltu ein weiss muesz han das get von mandel dar darzw mustu han ein sweines smalcz fleisch das mager vnd faistes vnd lasß es sieden an die stat vnd hack  es dann clain so wirt das muess rain weins bedarft du nicht zuker mustu han do wirt es suss von etc 
 von fischen ein gemuess wiltu haben ein gut gemuess so nym ein guten prat  fisch vnd nym wein per dar zw vnd stosz es durchein ander darzu mustu haben guten wein so wirt das muss auster massen fein gut gewuercz mustu haben zucker salcz vergissz nicht daran
 von pachen ausz dem reisz von reisz machstu ein gutz pachens wiltu es weis han so nym darzw des weissen ausz den ayren so hastu ein weisss pachens den reisz mustu sieden das er nicht waich werd vnd soltu in reiben an dy stat vnd darczu nym ayr  chlar das get fur ein prancz dar 
 von gepachen wiltu gruene pletter pachen du must gut gewurcz han die fuell von ayren dar get vnd die fuell streich auff das plat vmb vnd vmb windt das plat vnd wenn es vmb wunden ist saffran thue darzw vnd wiltu es nicht von ayren machen so nym wein an die stat  vnd wenn der taig nw gemacht ist  so nym ein smalcz in ain pfannen vnd stoss dy oerter paide in den taigk vnd pach das an die stat wann es nw gepachen ist  so leg es fur dich auf ein tisch vnd sneid das pachen nach der leng oder nach der twirch vnd schuett denn s zucker darauff
 von fischenn wiltu ain guten gepraten fisch machen das gett von mangerlay sachen zw so mustu haben hechten slein ad kerpffen vnd must den swais von dem fisch haben das geist fuer einen rechpraten dar mit guten ge wuercz mach es ab so mustu mustat darzw han den scholtu hacken clain so wirt der pratt wolgesmach vnd rain  vnd wenn er gehackt  ist so mach es in der gestalt  als ein rechpraten wie dw es wilt klain ader grosz so soltu den winden vmb ein spisz so pistu des praten frey so leg in dann in einen kessel vnd lasß in sieden vnd wenn er nw halben wegk gesoten ist  so pisz des praten gar gewisz so nym in her auss dem kessel vnd lassz in werden kalt vnd bestek in dann gancz mit neegelein vnd wann man essen sol so sol man in praten an die stat das er also haisz auf den tisch kumme
 aber von gemuess in dem wintter summer heb ich an indem winter will ich gemach han wir sullen trachten vmb fremde gemuess dy werden in dem wintter gut so tracht das dw siben farb habst  so magstu mit eren bestan swarcz gar plab mustu han gell weis vnd rott prawn des ist auch not gruen ist vns au auch not chuend wir das zw sam pringen wiltu dy farb finden plab koren plumen mustu haben dy nym in dem summer ab dy soltu dirren in dem ofen aber der ofen sol nicht zw haiss sein so  wirt  dy farb fein vnd stoss sy schon vnd behalt sy ze lon gruen mag vnser nicht vergessen der pettersill wer vergangen so hab wir waiczen sangen oder haffrian do wirt es von gruen die ratt prawn farb get von weichseln wenn dy weichsel zeitigk sind so soltu sy prechen ab vnd wenn sy dy keren lassen so soltu sy durch slahen den dritten tail nym hoenigk daran dar ynne soltu sy sieden lan wann es nw gesotten ist  so soltu es werden lassen kalt wiltu es wol bewaren so thue es in einen haffen der ynne verglast sey darein pistu der farb frey so magstu sy halten ein gancz gar das sy dy farb nicht verleust das soltu decken schon das es nicht verdan die prawn farb hastu do auff ein rote farb nym dir war crissillper dy soltu in dem  herbst ab nemen wenn sy zeittig sind dy soltu pressenn schon so gibt man dir einen dreck zw lon das virtail sol hoenigk sein so halt er es wie lang er will des nym dir guten muet leczelten  die sind albeg gut magstu leczelten nicht gehaben so nym ein semeln an die stat die schon sey etc 
 von mandell von dem well wir nicht lan wir wellen mer von mandeln han so soltu machen sulcz da von vnd honig mustu han do wirt es suezze von wiltu nw das dy sulcz ste so mustu hausen platern han vnd wann sy nw gestanden ist  so magstu dy sneiden wie dw wilt so leg dy sulcz auff ain schussel vnd gews ein gelbe milch darauff die musz sein mit zuckker vnd mit saffran dw solt auch dy milch nicht sieden mit den hausen platern sol die werden durch slahen
 von wein wiltu machen roten wein zw welcher zeit in dem iar dw wild so nym pranper vnd thue sy auff ein muelter vnd wenn man das prot auss dem ofen nymbt so schews dy pranper darein inder multer vnd lasß sy darynne sten zwen tag  vnd nym sy denn her wider auß vnd nym dann sawbrey tuchlein vnd thu die pranper alsam darein als groß als dy ayr sein vnd hach dy tuchel mit den pranpern in den wein ist des weins vil so thue der pranper dester mer darein so machstu roten wein wenn du wilt etc 
 hie hebt sich ein geticht von mangerlay essen wy man die hoflich beraiten sol vnd beraiten von rephu= nern in der vasten etc  andem ersten von gepraten rephue nern in der vasten haisn graben  zway holczer in der form wenn man sy zu sam druck das sy sein als ein rephun nym fisch vnd thue dy grat vnd schuppen da von vnd hack den praten vnder ein ander gar clain vnd wurcz das gar wol vnd sewd das wol mit den hoelczer das hat ein form als ein rephun das prat vnd spickh es mit hechten praten
  zu einem rechpraten etc  in der nym grosz fisch welherley sy sein vnd tu die grat vnd schuppen dauon vnd zuhack die praten gar kleyn vnd reib ein prat darunter vnd gewurcz das gar wol vnd mach das zesammen mit nassen messeren auf der anricht in der form als ein rech prat  vnd leg das in ein pfann vnd erwell es darnach nym ein spis vnd stosz in dar durch vnd spick es mit grun hecht pratten das wirt ein rechprat
 von einem mandel cziger merck item nym geschelten mandel vnd stos den in einem morser vnd mach dick milch dauon vnd seich das durch ein tuch in ein pfannen vnd reib ein wenig weis ses prots darunder ee es erwall vnd wenig eins guten weinns daran vnd wenn es erwall  so zeuch es aus der pfannen auf ein sib oder auf ein tuch  so seich das wasser dauon das wirt guter cziger die riecht langlet an als pan prein vnd besteck sie mit mandel keren  nym denselben cziger vnd leg in in ein virteil ainer schussell vnd geusz mandelmilch daran etc 
 zu geweichtem in der vasten item nym mandel vnd hack den das er kleyn werd vnd ferb den mit saffran vnd leg das besuender in ein schussel nym weinper wol erlesen vnd erwell die das sie sinibell werden vnd leg die besunder zu disen in die schus= sel nym aller fische rogen  dann der parben rogen nicht vnd stoss den in einem morser mit ein wenig weisses melbes  das er werd als ein strauben taig vnd ferb das vnd geusz auf fladen vnd pachs in einem ofen 
  zu krapfen in der vasten item zustosz nuesz keren vnd feigen vntereinander in einen morser vnd wurtz  das wol vnd ferb es vnd leg es in ein pfannen vnd geus ol daran vnd lasz es erwallen vnd mach es in krapffen weiss in einen erhaben taig vnd pachs wol in ol vnd gibs kalt zuessen 
 zu einem guten seniff item nym seniff samen vnd den sawber vnd stosz in gar kleyn in einem morser vnd reib es dann durch ein tuch vnd stosz czi= mend plued vnd misch es vnter den seniff vnd twir es mit honigsam vast vnter= einander recht als der wachs per  vnd wenn du wild so nym desselben ein wenig vnd zu treib es mit wein so hasstu guten senff 
 zu kros ayren item slach ayr auff zu der grossen spicz vnd klopf die gar wol vnd tu pfeffer vnd saffran darein vnd gehackten petersil oder saluan vnd roszt das in einer pfannen vnd hack es kleyn vnd thu es wider in die air gucken vnd stos es an ein spis vnd legs auf ein rost vnd pratts 
  zu einer gepraten milch item nym milch vnd air geleich vnd klopf die vast vntereinander vnd thu saffran darein vnd thu es dann in ein hafen vnd secz es in ein siedents wasserr in einen kessel also daz das wasser in den hafen nicht gee vnd lasz darynn sieden als lang pisz es gestockh  darnach schut es auf ein weisss tuch vnd bewind es in dem tuch vnd beswer es das daz was ser daruon gee seich so wirt es hert als ein chaes darnach so zersneid es als ein ewtter vnd stosz an einen spis vnd pratts auf einem rost vnd thu gewurcz darauf  vnd begeusz mit smalcz vnd gibs zuessen 
zu sulcz fischen item nym raynes wasser vnd essig gleich vnd seud fisch darynn vnd gewurcz vnd ferbs vnd geusz kalt 
 zu einer salszen item nym wein essig vnd honig leczelten  vnd stosz vntereinander vnd seich ez durch ein tuch vnd seuds vnd geuß an vnd ysz so sint  kalt sint 
 zu einer feigen sulcz item stosz vj feigen albeg an ein spiszlein vnd mach der spiszlein also vil du welst vnd seuss in einem kessel oder in einem ha= fen vnd geusz geleich weins vnd wassers daran darnach nym prot  vnd leczelten geriben vnd thu es in die suppen von den feigen vnd honig vnd essigs vnd streichs durch ein sib gewurcz vnd ferbs vnd erwell das alles vntereinander  leg die feigen in ein raynes wasser vnd geusz das daran vnd wenn du das anrichst so bestreu es mit erwellten symbellen weinper vnd ysz es kalt 
 von einem krebsen mus item nym krebsz vnd sneid das posz zu den augen dauon vnd das ander stosz  in einem morser vnd zetreib das mit einer milch durch ein sib vnd reib einer semel darczu vnd slach ayr totter daran vnd slach das durch einander vnd mach ein mus daraus in einer pfannen das wirt rot 
 von krumppen krapffen als rosz eysen item du solt reiben guten kas vnd nym halbs als vil melbs vnd slach air dar= an das es sich lasz erwellen vnd puluer das wol vnd do walg es auf einer panck das es werd als wurst  das mach dunn vnd krump als rosz eysen vnd pachs in smalcz
 von haidennischen kuchen item mach ein taig mit eytellen airen so du aller hertest magst  vnd ferb das vnd walgs das dunn pletter daraus werden sam pfanntzelten vnd pach das in smalcz nym ein gute wein halb als vil honigs vnd erwell das vntereinander vnd zeuch das gepachen da durch so du ez wellest   anrichten
  von gepachem in ein schussel item nym geriben kas vnd melbs gleich vnd slachs daran ayr vnd gewurcz es wol vnd knyt es vntereinander vnd walg es auf einem pret vnd mach daraus lang struczel dunn vnd pachs in vil smalcz darnach so sneid es in ein schussel
 von einem kalbs haubt item sneid die vnter keuen von dem kalbs= haubt vnd seud den gar wol  darnach prich die hiren schal auf vnd sae guts gewurcz auf das hiren vnd geusz heisz smalcz darein vnd prat in auf einem rost  das wirt ein gut kalbs kopf 
 von hirsz galrad item nym ein hirsz leber vnd pratt die dar= nach sneid das ausser darab vnd stosz es in einem morser rocken prot mit honig vnd wein vnd essig vnd reib es durch ein tuchs vnd gewurcz vnd erwell die le= ber darnach gib das kalt zuessen das ist leber galrad 
  von einem furhesz item nym lungel vnd leber vnd die wust von einem hasen vnd zesneid das wurf= let  vnd vach den swaisz vnd seud es damit vnd thu ein wenig pru wein eszig vnd honig vnd rockkeins prot dar= ein vnd hack speck daran so hastu ein gut furhesz
 von pochs leberen item nym ein pochs leberen vnd hack sie klayn also gruen vnd thu ayr die ge= hackt sein darein vnd weisz prot vnd puluer vnd wint das in ein netz vnd prat es
 zu einem gepraten mus item nym lotig air vnd alsuil smalcz vnd salcz das es nicht zehais sey vnd thu es in ein pfannen vnd prats das wirt ein gepraten mus
 ein gepachens von rogen item nym fisch rogen aber nicht von parben vnd stosz das in einem morser vnd pach daraus ein praits plat vnd sneit das wurfflat  prenn ein mel mit ol in einer pfannen das es swarcz werd vnd machs  mit fisch prue aus dem melb ein pfeffer raitt wein vnd essig mit gewurcz vnd lasz das gesniten darynn zeuallen vnd sneid einer semel wurfflat vnd rost das in ol vnd strae das auf das essen
 zu einem essen das heist ein puben polster  item nym kalbs lungel vnd seud die gar wol vnd hack sie kleyn vnd sneid speck darunter auch slach air darunter darein vnd tu pfeffer vnd saffran daran vnd pach ein ayr plat so du ez zusammen legst mit air totteren ander fragen
 von dem affter darynn darem item nym den affter darymn von dem kalb vnd mach den gar sauber vnd hack die lungel vnd speck vntereinander vnd gewurcz vnd ferbs vnd vast das in den darem vnd seud die wurcz vnd prats darnach  ysz also trucken
 ayr im smalcz in der vasten item nym geschelten mandel vnd stosz den in einem morser vnd leg ein wenig weisz prats dartzu vnd mach daraus scheiblein vnd ferbs damitten vnd legs in ein  pfann  vnd geusz ol daran  das werdent air in der vasten in dem smaltz oder mach symbell air daraus vnd sneid die von einander nach der leng vnd ferbs an der stat do der totter ligen sol vnd gib sie mit petersill oder mit essig das sint gehalbirte air 

 item von holler mus  so du holler mus wild machen von holler  so nym die plued von den holler so leg die in milch vnd lasz sie ein gute weil darynnen ligen  so seich die milch durch ein tuch vnd setz sie zu dem feur vnd twirs das sie icht gerynn darnach so nym mer  air vnd slachs darein vnd tu darczu vaistes vnd gutes gewurtz
 von mandel mus item nym reysz vnd wasch den wol aus vier wasseren  so nym vnd trucken es in ainer pfann oder auf einem tuch an der sunnen  wann es dann trucken  worden ist  so stosz es in einem morser klein vnd vaee durch ein tuch oder durch ein sib  so nym vnd mach ein dicke mandel milch vnd secz die zw dem feur vnd tu des gestossen reysz wol auf 1 2 loffel darein vnd zucker 
 von opfel gemues  item du solt nemen opfel vnd schel sie vnd leg sie in einen topf  vnd geusz zehant vaistes daran  vnd la das also sieden so nym vnd twir sie vnd slach air daran vnd gewurcz auf der schussel  man sol sie auch essen an einem fleisch tag  oder aber an einem vastag so reib prot darunter an der air stat  das mus magstu also machen von kutten oder von piren 
 von mawrochen item nym welisch weinper vnd durch lise  sy schon vnd stosz sie in einem morser so nym geschelten mandelkeren vnd stosz sie damit  vnd misch darczu ingwer vnd zucker darnach so walg  das in der hant das es geschaffen werd als die piren so hab gancz mandelkeren von mandel vnd stosz sie vnden darein samb die stingel
 von fleisch mus item recipe sweinen fleisch an der wust ob dem pauch vnd la das wol sieden so das schir will losen von der haut  so tu die haut dauon vnd hack es klein samb ein lungelmus vnd leg es wider in dy selben geuch vnd twir es mit ein wenig semel vnd pfeffers vnd mach es vaist also mach do lungelmus vnd alle andere fleisch mus 
 von einem hunermusz das da heist plamantschir etc  item recipe ein hun vnd seud das wol vnd wenn das gesoten sey so nym daz weisz an der prust vnd zertzais es das getzaist leg in ein pfann vnd derr das wol ob dem feur  wenn es durr sey so zerreib es in einem reibsib oder zustosz es in einem morser klein als ein mel  so nym mandel milch vnd die gesotten hennen prue zemachen  wiltu es susz haben so leg zucker darczu vnd lasz es ein wenig sieden etc 
 von geislicz  item geislicz soltu nemen vnd lasz sie ein wenig weil sten das sie gefall so seich sie vnd secz sie czu vnd ge= wurcz sie in dem hefen  wenn man sie dann essen will so tu ein wenig ols in ein reindel oder in ein scherben vnd thu die geislicz darein vnd lasz sie erwallen vnd schut gestupp darauf  wiltu aber anderley geislicz so seud sie vnd geusz sie auf ein schussel vnd lasz sie erkulen so zeuch ir die haut ab vnd mach ein ander milch mit zucker vnd geusz dy darauf 

 von krebsen czagel du solt nemen krebsen vnd seud dy vnd schel in die czegel wenn sie gesoten sein  vnd leg sie in ein reindell vnd geusz daran gewurtz vnd essig
 von iungem kraut  item nym iung weiss kraut vnd sneid es zuspalten so leg es in den topf vnd lasz es sieden vnd geusz das wasser ab so hab gesoten fleisch in einem an= deren topf  scheffeins oder rindereins vnd leg das kraut dann zu dem fleisch so nym vnd seud herte air vnd schel sie vnd rost sie dann gancz in einer pfannen  wenn das kraut vnd das fleisch nahent gesoten sein so tu die air darein vnd herten kas vnd lasz das aber sieden mit einander vnd mach das gar vaist  wiltu es aber nit mit fleisch machen  so leg darauf air als vor gemacht in der pfanen mit dem kas

 von gutem lauch item nym deß dy weissen kil aus dem lauch vnd sneid sie klein vnd leg die in ein kalt wasser vber nacht  so nym des morgens vnd pall in aus vnd seud in pey einem guten  feur in einem welligen wasser so er dann gesoten sey so geusz das wasser hin vnd geusz ein mandel oder mahen milch daran vnd sneid ob du wild hawsen das vaist daran oder speck vnd la das sieden
 von iungen huneren item nym iunge hunr vnd prat sie vnd seud sie dann in einem smetan vnd gewurcz sie darnach gar wol  
von kalten huneren item nym iung oder alt huner vnd prat sie so reib leberen  hastu aber nit so uil leberen so nym ein prat oder leckuchen vnd ysz dann das kalt  
von iugen huneren item gebraten iunge huner soltu ge= liden vnd rost  sie in einem smaltz  wiltu sie nit rosten in dem smalcz so leg sie in ein pfann oder in ein reindel vnd zereib die leber vnd gewurcz sie
 von iungen vnd alten zu galraid wiltu machen von iungen huneren ein galraid so nym sie vnd seuds in essig  vnd nym ir fuesz damit  vnd merck das  man all die huner die man zu galraid  machen will sol halbnweg in wasser lassen sieden vnd halbenweg in essig vnd paide iunge huner vnd alte nach der ersten wall der suppen item aber das die galraid zu vaist ist oben wenn sie gestet so nym vnd geusz sydencz wasser darauf so wirt sie lautter vnd naig die schussel an ein seitten daz das wasser keyn weil dar auf beleib oder sie zergieng 
 von gestossen huneren item du macht auch wol machen von alten huneren gestossen huner in einem morser vnd daran getan mit saffran vnd mit gewurcz etc 
 von aichoren item du solt aichoren sieden vnd vaist fleisch daran hacken vnd gewurczen nym vnd prat aichoren vnd zeglid sie so nym zwifal vnd rost sie in einem smalcz vnd leg die aichoren darein vnd lasz sie ein wenig darynn sieden

 rebhuner  item nym rebhuner vnd seud sie vnd thu sie aus der prue wenn sie wol ge= soten sein so tu ains vnd reib senif mit honig vnd seich den rayn vnd tu ein gesoten ingwer darein vnd leg die rebhuner darein vnd zersneid die an der prust oder zugelide sy etc 
 anderley dauon item nym rebhuner vnd seud dy vnd hack speck daran vnd ein wenig weins oder essigs vnd thu auch daran pfeffer vnd saffran  die rebhuner seud in essig als zuglide vnd mach ein galraid dauon vnd gewurcz sie wol
 von vogellen item nym vnd thue kleyne vogel in einen topf vnd geusz daran smalcz vnd lasz sie gar wol darynn praten so nym wellisch weinper vnd reibs mit wein oder mit essig vnd geusz das daran mit gewurcz 
 von grossen pratfogelen item pratvogel soltu nemen vnd wasch die schon so nym kronwidper  vnd geusz einen wein darauf oder essig so das sie derwaichen vnd stosz sie dann in die vogel gewurcz auch vnd prat sie an einem spisz 
 von den wachtellen item nym wachtel vnd virteil sy vnd leg  sy denn in einen topf vnd thu smalcz daran vnd lasz sie wol praten darein  so geusz ein wenig weins oder essigs daran vnd thu saffran daran mit gewurcz etc 
 an welhes wildprat man gewurcz sol thun vnd pfeffer item zu allem wildpret sol man ge= wurcz machen vnd daran thun in den topf  dann zu einem gesotten oder ge= praten rechen oder hirsen zu dem secz man besunder gemacht in ainer anderen schusselen aber zu hasen aichoren vnd zu vogellen an die all geust man ge= wurcz in den topf  nu merck  sol man sol auch keynen pfeffer noch ge=  wurcz salczen die man besunder zu dem wildprat will wann das wild= pret ist vor gesalczen
 merck von gepachem ding  item nym sydencz wasser vnd rer mel daryn vnd zureib das wol  doch das es pey der dick beleib  so nym vier air vnd slachs darein vnd misch das mel so streich den taig mit einem loffel aus dem anderen in die pfann mit smalcz wenn das gepacht so sol man es solgen in einem tzuker tzuker
 zu kas krapffen item nym herten kas vnd reib den vnd slach air daran vnd hack ein wenig speck daran vnd ein wenigs melb daran misch vndereinander vnd das streich in die pfann wenn es p gepacht so leg es in einen zucker 
 zu air krapffen merck wiltu krapffen machen so nym air vnd slach die in ein pfann mit putteren vnd rur sie vntereinander  so nym vnd  hack sie mit welischen weinperen vnd thu darczu gewurcz vnd full es in ainen tag  
von fleisch krapffen  fleisch krapffen sol man also machen von kalb fleisch oder von huneren oder von wildprat  lasz es wol sieden wel= herley es sey vnd hack es mit wellis chen weinperen vnd mit vaistem fleisch vnd mit airen vnd mit gewurczen vnd full es in den gemachten taig 
 was temperamentzs man sol machen an die maurochen item nym czmetan vnd seud den wol vnd seich den durch ein tuch oder sieb vnd thu putter vnd saffran daran vnd begeus das mit gerosten semeln  von arbaiß suppen macht man auch topa nicz du solt aber darczu thun saffran vnd chumb 

 von maurochen kostell item nym vnd mach einen kuchen in der pfann von airen so sneid in zustucken vnd in ainer salsen die gemacht sei  von saluey minczen vnd petersil von iun= gem vnd altem knoblauch
 aber von mitwochen kostell item mach ein vesten taig mit honig vnd twir den mit den henden vest vnd sneid in als gros als die erbeis sint so pach in in ainer pfannen vnd leg das in ein gesoten milch oder czmetan oder in ain kalte milch von mandel oder magen milch 
von fischen rutten grundell vnd krebszen sol man in kaltem wasser sieden  man sol auch grun= del vnd krebsz nicht lenger sieden denn mit einem guten wall so ist sein genug
 von hechten merck nym vnd seud shechten vnd reib die schuppen mit ainem grunen petersil vnd daz thu mit der fisch prue vnd seich das durch ein sib ist aber die fisch suppen versalczen so geusz ein wenig wassers darczu vnd gewurcz es vnd la das ein wenig dersieden  so tu es auf den hecht vnd isz da mit all hecht sol man sieden in essig vnd nit in wasser 
  von guter salsen saluan soltu nemen vnd cynomon vnd wellisch nusz das reib mit gutem essig so wirt sie gut
 von einer maistlichen mayschen salszen item der nem petersil pfefferkraut vnd saluen vnd iung piessen pleter  als vil du wellest vnd hack das klein durch= einander  an dem suntag des morgens gar fru so vahs des tawes in ein tuch ee dy sunn auf get  vnd nym das kraut vnd zeuch es durch ein tuch mit dem taw als du pest  mugst  vnd thu es dan in ein muter multerlein vnd secz es an dy sunn so verleust es dann den taw vnd lasz es dann trucken werden als ein stupp vnd thu es dann in ein pla= teren vnd wenn wild in dem iar so necz es ab mit wein oder essig als ein ander salsen 
von einer weissen salsen der nem mandelkeren vnd geriben semel vnd sneid den kren vnd stosz das durch ein ander vnd zeuch es durch mit wein  oder essig in der dick als es dir gefall  dal mit ist es gute weisse salsen
 ein andere salsen item so nym paisselper der roten vnd stosz sie vast klein mit leczelten das er geriben sey darunter vnd zeuch sie durch mit wein  lust dich sein so stupp es  da mit ist sie beraitt 
 von knoblauch also soltu weissen knoblauch machen nym vnd reib mandelkeren vnd semel czu knoblauch vnd das isz zu ganszen
 von dem seniff wenn du wilt seniff machen so solt du darczu thun geriben cynomonen so wirt er gut 
 von gutem pottnig krawt  item du solt seniff stampffen wenn das geschicht so geusz siedencz wasser daran  vnd twir in als einen taig das tu drey nacht nach einander vnd geusz des morgens ymmer das wasser ab vnd twir in mit einem andern siedenden wasser  an dem d dritten morgen so reib  in mit einem guten pier essig so nym kren der klein gesniten sey vnd ge stossen petersil der mit sampt den wurczen gesoten sey  gesoten regel piren coriander gestossen vnd gesat durch ein sib  walisch weinper ge= schelt mandelkeren vnd honigsam das thu auf das kraut  zu einer yetlichnn leck  das sol man zu recht  mit silber wider legen als gesunt ist es  das ist gesunt ze essen in dem haissen augst 
 item pochs leberen kalt mit den nyeren gesniten zu scheiben vnd als ein gemacht oder warem in einem weissen knoblauch
 item scheffein fleisch mit petersil mit sampt der wurczen
 item sweinen ruckh mit iungem zwifal
 diser tractat dient dem pauch  item nym frisch hecht perskch vnd ander gut visch die du in der galrait wilt machen  stupp sy vnd hack sie zu stucken leg sie in ein schaff  geusz daran wein vnd essig zu massen saur saltcz sie vnd  seud sie schon vnd so si sint gar gesoten so wirf darein gestoszen ingwer cy mey galgant negellein aneys pfeffer saffran temperir es nach den gesmachk das es gut werd lasz es erwallen mit den vischen  leg die visch in die schussel vnd lasz sie erkalten das sie gesten
 ein visch condiment aller visch seud in wasser nicht vollen gar  salcz sie zumassen  geusz ab daz sot vnd geusz wein wider auf  so nym dann zwifel vnd hack die klein vnd lasz sie sieden waich mollen vnd klein khein keyn wasser geus auf die visch vnd seud sie vollen gar vnd thu darczu pfeffer ingwer kumel saffran temperir das nach dem gesmackh vnd seund sie eben dick vnd gib sie also hin etc  in disem condiment mag man machen aller hant visch
 von aschen vorhen nym ainen aschen vnd stupp in nicht  vnd sneid im auf den pauch vnd spalt  den darem innen in dem visch spreng  in aussen mit salcz leg in auf einen rost  prat in do gar 
 item nym iung hechten vnd schupp die los in den darem zu den oren aus  seud fisch welherhant du hast  los aus die grat vnd stosz sie in ainem morser  tu darczu saluan pfeffer kumel saffran salcz leg in auf ein rost  prat in gar vnd gib in hin
 von dem al item nym einen frischen al  treib im ab den sleym in kaltem wasser  los dy haut bey dem haubt vnd zeuch die vber den tzagel das sie nicht ab her kom  hack saluan petersil darczu  gestos= sen ingwer pfeffer aneys salcz wirf es auf den al vnd zeuch di hawt wider vber bespreng in mit salcz  leg in auf einen rost prat in gar gib in hin  so du die hawt abgeczogen hast so sneid im ab das haubt vnd seud in gar  los aus die grat vnd hack den al vnd nym saluan air vnd schon prot pfeffer ingwer aneys  saltz  da mit full die haut nit vol full das haubt auch prat in gar vnd gib hin etc 

 von den lampretten lampretten sneids in siben stuck  stosz sie an einen spis salcz sie vnd seud sie gar  stosz das minst stuck in ainem morser thu darczu pfeffer prot essig honigk galgant ingwer chum muscaplud negel= lein  das erwell zu massen dick  lasz das kalt werden vnd leg darein den visch wiltu es lang behalten so mach es starck mit essig vnd mit honigk  von den newn augen merk in den selben materien macht du praten gepraten oder gesoten newn augel machen oder ander visch 

 von den hechten item schupp ein hecht  los aus di grat hack in vnd stos in in einem morser  darczu tu mel vnd honig vnd salcz  meng  es zusammen  leg es in einen topf da ein loch durch sey eins vingers weit dring den visch durch das loch in ainen schaff mit wallundem ol vnd stell in als ein al vnd pach in gar vnd gib in hin  ayn praten an spies in derselben materien macht du machen pratten an spisz nym ayr schons prot aneys ingwer saffran wein oder essig vnd wasser oder visch schuppen salcz mal das zusammen  geusz das auf dy praten vnd lasz es erwallen eben dick vnd gib es hin etc  
rephuner gestalt  aus derselben materien macht du machen rephuner als sie sein als die laden ge= schaffen so sie sieden in wallundem wasser vnd seud sie gar vnd steck sie an einen spisz das sie warem werden  petreuff sie mit oll vnd gib da pey pfeffer 

von hechten  schupp hechten haw sie zustucken prat sie an einem spisz so sie gar sein gepraten so lasz sie erwallen in dem condiment das do vor geschrieben stet von den czwipolen
 von stock vischen item nym den czagel als verr er do vaist ist  vnd prat in  so er vil nahent sey ge praten  so bespreng in mit ingwer vnd mit pfeffer prat in vollen vnd gib in hin  den ruck von dem lachs den prat auch also das ander seud in wasser vnd in essig
  nymm rinten von dem rocken prot  gewaicht in essig rain ingwers mer denn pfeffer vnd ein wenig kumel  mal das mit essig erwell es etwen dick gib es pey dem visch  dicz condiment haiszt gallentin  das mag man essen mit aller hant vischen vnd willprat
 aber von stockfischen item nym ein stock fisch  thu die haut  ab waick in in wasser ein nacht lasz es trucken  thu in in essig vnd prat in vnd lasz in vmb lauffen in ol oder puttern allent halben  mach einen taig von melb vnd airen  darzu tu pfeffer vnd saffran saltz vnd beslach den visch dreistunt da mit vnd lasz in rot werden bey dem feur betreuff in mit vaisten vnd gib in hin
 schel stockfisch vnd seud in gar  los aus die grat hack in chlain  tu darzu visch air semeln pfeffer saffran salcz vnd la es erwallen vnd gib es hin  oder mach darauf ein gelbe suppen mit saffran etc 
 von gepratten huneren vnd condiment dartzu   item nym alte huner vnd prat sie halb haw sie zu stucken  nym halbe suppen vnd halbs wasser darynn seud sie  das sie morb werden nym zwyfal vnd hack sie kleyn seud sie waich in smalcz vnd wenig wassers nym pfeffer prot kumel hert air essig saltz ein wenig pfeffers vnd meng das zusammen vnd mach sie vnd geusz die zwifal zu dem gemalen vnd geus das auf die huner  lasz es sieden eben dick in disem condiment mag man aller hant praten machen  aber den gepraten hasen sol man lassen pfeffern aber von huneren item mach gepraten huner mit kuten oder mit piren in denselben materien  also das du an der zwifal stat kuten oder piren tust  

anderley huner item nym ein gepraten hun zeglid das klein vnd nym weisz prat mach einen dunnen taig von airen mit pfeffer aneys vnd saffran vnd stos es in einem morser alczu mal vnd pach es in einem cleynen  smalcz das sint morser huner
 item full ein hun mit airen speck saluan saltz innen zwischen fel vnd fleisch vnd stos es an einen 
  von einem gestossen hunermus wiltu machen ein gestossen hunermus von einem kalpfleisch so nym ein kel= berein praten der nicht neulich gesla= gen sey vnd das dennoch wol smeck vnd straw das wol vnd stosz es in einem morser vnd ein wenig semelen dar= vnter vnd zeuch es dann durch mit wein vnd mit pru als ein ander muslein vnd well es ab mit airen vnd mit stupp vnd mit saffran als ein ander muslein
 von einem rechmus  wer well machen ein rechmus der nem ein leczelten als vil du wild vnd prenn in auf den kolen als ein pfeffer prot vnd seud in dann in einem wein als dick du mugst wenn du in durch ein tuch streichst  vnd w so wasch denn in dem rech swaisz vnd lasz es sieden auf kolen in wie du wild nym auch ein wenig honigs daran daz es sisz sey vnd ob es dir zu dunn sey so hilf im mit ein wenig geriben prot vnd smalcz es
 wie man opfel pachen sol  wer ein hubsch pachen von opfel will machen  das da heiszt ein pflugsredel  so nym iiij opfel zu einer herrenschussel vnd sneid die so dunnest mugst zuscheiben  vnd darnach vier regelpiren vnd ains opfels der da roch sey vnd hack es vnter einander vnd stupp es wol vnd strew dorein weinper vnd mach doraus ein gut full vnd mach die full gel  vnd nym ein kleins holczel als ein spin= del das an dem  ein knopfel sey vnd stosz der scheiben eine daran an das knopfel vnd full der full darauf als dick die scheib sey vnd stosz aber eine hin nach vnd full das zwischen als vil als die in einer pfannen geligen mugen darnach mach darczu einen taig mit ij airen mit einem wasser vnd mel als dick als ein strauben taig  vnd secz die full in den taig vnd leg das in ein pfannen mit welligem smalcz vnd lasz es gar kul pachen vnd wenn es praun verd so nym es heraus vnd zeuch das holcz her= aus mit dem knopfel da mit ist es beraitt
 von gefulten opfel ver will machen hoflich gefult opfel  so nym sie also gancz vnd sneid oben ein plaetel ab als vil dich benug  das die sein aus geholert mit einem messerr als du aller  hubschlichst mugst  vnd full sie mit der vorgenanten full mit opfelen mit weinperen mit gutem sp stupp wenn du sie dann ge= fullest so deck das plattlein wider daruber so ist ez gancz als vor wenn man schir eszen well so secz sie dane gegen dem fewr vnn lasz sie dann praten  als dich sein benug das sie waichen werden vnd praten so sein sie beraitt 
 also verker die opfel item nym die opfel vnd besneid sie an der mitt entzway vnd hol aus yedel tail das es icht prech vnd tu die full darein als ich dich vor gelert han vnd stosz sie an ein tzwerklein durch an der mitt das dir den opfel zusammen halt vnd betzeuch in mit einem taig vnd pach in vnd gib sie auf den tisch etc 
  ad sedes item recipe j lot polipodium id est steinwurcz  j lot venchelwurcz  j lot kumel  leg die in ein hefen vnd geusz daran iii seidel weins wassers vnd vnd lasz das drittal ein sieden  darnach recipe j lot sene pleter vnd leg die zu den vordern wurczen in das hefen  vnd lasz das aber mit einander aber auf ein halbs seidel wassers ein siden  also das des getrancks beleib auf ein kopf das lasz dann erkalten vnd trinck da von wenn du wilt vor oder nach essens so gewynnest du gut stul  sed melius est de mane in aurora ieiuno stomacho etc 
 item so einem menschen die gelider swinden so nym kalbs leberen vnd saluan vnd hack dy kleyn durch einander vnd prenn die ausz als man rosenwasserr aus prennt  vnd mit dem wasser salb dy glider dy do swinden
            item ein semel geriben vnd air daran gesla gen vnd gesalczen vnd weinperl darunter vnd gepachen in smalcz in einem morser item darnach mach dy pru mit wein honig vnd wol gewurczet  vnd sneid das vorgepachen darein schewben weise vnd tu auch darein gepraten tauben ob du wilt das heiszt ein morser prot 
 item ein gemacht kutn  seud dy kuten in honig wol pis sie waich werden vnd das honig wol gefaymet darnach nym sie heraus vnd sneid sie vnd gib in dy wurcz negllein ingwer vnd tzimant rind vnd geus das vordrig honig wider daran
  item ein getranck fur die rur der kriechen aus trucket ee das sie vollen zeitig werden da wirt ein tranck aus fur die rur
 also macht man weichselwein zu hof treten sie rauch vnd vngesoten weichsel durch ein sack vnd giessen das in ein eymerigs vaessel vnd sieden ein masz honigsam oder drey vncz das es swarcz wirt vnd dick vnd fuement das gar wol darnach thun sie das honigsam in das vassel vnd rurent das durch einander vnd giessent gu= ten wein darein vnd lassent es seusen durch ein rorel vnd das ist gewis 
 aber von weichsel wein item nym weichsel ein michel teil vnd seud die in einem kessel das die keren dauon komen dar= nach schut sie in einen dicken zwilligk sack vnd haisz sie vast treten aus  als der wein aus mostet  darnach geusz den weichsel most in ein vaszlein vnd geusz guten wein daran vnd vermach das peil vnd mach ein schussellen auf die roren vnd lasz sie darynn vergesen  der wein ist krancken leutten gar gesunt 
 von kuten latwerig  chuten latwerig macht man also nym kuten vnd leg die in ein kessel vnd geus wasser  daran vnd lasz sie gar wol sieden vnd rur sie offt vnd vast das sie icht  an= prynnen vnd wenn sie nach dem sieden praun werden vnd lassent sie aufczihen an dem loffel so habent sie sein genug  darnach magstu der latweri wurcz geben nach deinem gelust vnd mandelkeren magstu auch darczu nemen wenn du es seudest vnd geusz es darnach auf ein pret vnd wenn es trucken wirt so sneids zukleynen stucken vnd mach es in ein schattelen
 wie man ein gut essen macht von kuten item kuten sneid in vier teil vnd sneid den kerenstal dauon vnd derr sie in einem h ofen vnd wenn du sie essen wild so mach sie in eim wasser vnd nym honig vnd gewurcz darczu  
wie man saluan wein macht  also macht man saluan wein nym den saluan vor sunbenden die weil er in seiner krafft ist vnd derr den an der lufft oder in einem pachofen wenn das prot wirt heraus genomen  du solt in nit an der sunnen derren wann er verlur sein krafft darnach mach in zu puluer in einem morser vnd nym dez gepuluerten saluey in einen  leyneen sack als vil als dich lust oder als vil du wein da mit machen wilt  vnd in dem weinnlesen wenn der wein vergeren hat vnd an dem sacz ist so hach das secklein mit dem saluan in den wein oder in den most zu dem peil hin ein vnd vermach das peil gar wol das keyn tunst heraus icht mug weder von wein noch von saluay  sumleich prechent saluay an dem lesen so er wenig krafft hat vnd werffent den in das vas vnd giessent most daran vnd lassent in geren durch ein ror also belei= bent mit dem saluay die gerben in dem most vasz vnd das lob ich nicht wann an schaden mag man den wein in haisser zeit nicht gemeren aber nach meinem synn so nym in den lesen als ich vor gesagt han frisch weinper chemp vnd wenn der most vergiszt so wirff die in den most in das vas vnd lasz die albeg darynn ligen vnd hach den gepuluerten saluey als vil als dich czimpt das er sein bedurff in dem secklein auch dorein darnach wenn der wein des saluan smack genug gewynn  so zeuch den sack herwider aus vnd wenn du den wein ausgetrinckst  so geusz andern wein hin wider ein an die selben kemp als vil dich lust  oder full es gar czu  wisz das gepuluert saluey hat mer krafft wenn der gancz vnd wie offt du an den wein geust so ist er an dem dritten tag lautter vnd durchsichtig  welchem menschen die leber fault oder ein stinckenden adam hat  yszt er offt wein vnd prat vnd sat gepul= uerten saluey darauf  dem wirt sein leber frisch vnd gesunt  vnd gancz
 item merck die rechten czeit des lesens der weinper  wenn das weinper gar susz ist vnd sich das korndel leicht lat prechen von dem champ vnd die trester keren pawm werden  vnd der wein sich leicht lat austrucken von dem palg vnd wenn des weins feucht klebt an dem vinger als der leym vnd das die korner nicht grosser mugen werden so ist die recht lese zeit item man sol die faulen vnd schimligen von den frischen schaiden oder derselb wein ver= dirbt  vnd wirt vnbestendig als vil von der kelten als von vberiger hicz 

  wiltu opfel oder pirnen lang frisch behalten  so prich sie ab das sy icht mailig werden vnd nym sie ab in zunemenden mond  vnd behalt sie in einem keler oder an einer stat do nicht vil luffts hin gee noch vberig kelt  vnd deck sie vnden vnd oben mit stro etlich behaltens in gepiechten hefen vnd vermachen die gar wol vnd senckens in ein czisternen oder prunnen 
etlich behaltens mit gepertem laym oder in einem hauffen mit habern vnd zegleicher weise wehelt man auch weinper in suszem most vnd in einem erden hafen vnd das ist bewert vnd das man sie in die erden grab  
mich czam man mochtz in einem yglichen hultzen vasz also behalten

  von mangerley kost  wer ein cziger machen will von mandelmilch der sol nemen als vil der sey vnd als vil er ir haben will vnd sol den dann stossen vnd durch ein tuchel seihen vnd den in einem hafen wermen vnd mit einem holtzlein durch einander ruren vnd sol der mandelmilch kalter behalten vnd sol die darauff giessen mit zucker gemischt  
wie du ein ygel machen solt wer einen ygel machen will von mandel milch der nem mandel als vil er sein ha= ben will vnd stosz in vnd wirf in in ainen raynen hafen vnd rur es mit einem holczlein vnd schut es auf ein tuchlein das es lig enpor das es erseich vntz das es trucken werd vnd bestrae es mit zucker vnd nym denn geviertailten mandel das es rot sey mit saffran vnd bestosz es das es einem ygel geleich sech sey oder werd  vnd geusz daran ein dicke mandelmilch so du es auf die schussel legst
 wer ein kas von mandelmilch beraitten well nym dy mandelmilch vnd well sie in ainem pfandel mit ein wenig wein der sisz sey  vnd schut es auf ein tuchlein vnd thu ein stro darunter vnd lasz es seyhen pisz es trucken werd vnd nym es dann her vnd thu es in einen kas char vnd misch es mit zucker vnd mit gutem gewurcz da mit thu es auf ein schus sel so ist es beraitt 
 verlorne ayr wiltu machen verlorne ayr auf ein gut schusselen so nym mandel i libra vnd stosz den wol vnd tail in drey tail aus dem morser  nym zum ersten i tail bey seiner eygnen varb  vnd stupp das da beleibt mit gutem gewurcz vnd truckt es mit geriben semelen  mach auch aus dem tail das noch weis ist zeltlein samm verlorne air vnd mach den andern tail gar gel mit saffran vnd mach daraus synbelle kugelle samm die tottern vnd verpirg es vnter die zeltlein die du vor hast gemacht nu nym her den dritten teil vnd mach daraus ein gut milch mit zucker vnd mach sie mit ein wenig melbs vnd thu ein saffran daran sam es verlornen air sein vnd richt es an 
 wiltu hert air machen von mandelmilch so mach die tottern als ich dich vor gelernet hab von dem weissen auf ein virteil oder auf 1 2 libra als vil du wild haben  vnd vber seud dy  vnd nym dan den heraus vnd stosz sie in einem morser vnd zeuch sie dann durch ein tuch als dick du mugst dorynn sie gesoten sey vnd mach sie dann mit gutem wurczen vnd mit airen vnd mit semelen das sie werden als dick als die vorgenanten essen vnd secz es auff ein kolen vnd richt an als die vorgenanten essen 
 von einem gefultem visch wer einen gefulten fisch machen will der nem ein visch den er die hawt abczihen mug ein twerhen vinger von dem czagel das sie icht gar herab kom vnd sol ne= men das geprat von dem grat gar schon vnd lasz es ein gut sud thun vnd hack es mit der leberen vnd berait es mit wur= czen mit ingber vnd weinper vnd nym des geprats ye ein wenig vnd slach es wol vmb den grat vnd zeuch die haut daruber vnd das die haut vnd der grat gar gefullet werd vnd mach klein zeltlein vnd leg in da mit auf ein rost vnd lasz in gar wol praten so ist er berait 
 wer ein gestuckhcz von einem kas machen will der nem ein murben kas vnd semelen  vnd zereib es vntereinander vnd nym des kasz mer denn des melbs vnd leg es auf ein pret vnd welg es mit airen das es icht zestark werd vnd mach doraus czoll die nit zugros sein vnd sneid die kleyn vnd nym ein morser vnd thu darein smalcz vnd setz es zu dem feur vnd lasz es heisz werden vnd leg denn die wulgeren darein vnd nem air als vil er well vnd zucker vnd weinper vnd wurcz vnd mach es da mit  vnd cziech es dann nicht mer vmb dann zwir in dem morser von dem feur ein wenig das es doch nit zukalt werd so ist ez gut
 wer einen gespickten praten von fischen machen will  der nem ein visch vnd schupp den vnd sneid das geprat herab als er maist mug also roch vnd seud den grat da das ander an= hangt vnd los das geprat gar dauon vnd nym denn die zway geprat vnd hack die durcheinander nym stupp vnd saffran vndd ein wenig geriben semelen vnd zwey air zu einer schusselen vnd sterck sie vnd das geprat vnd mach daraus ein praten als er dir gefall  lasz den praten auf ein pretel wallen in einer siedenden pru vnd nym dorczu ein pfann die darczu gerecht sey als er dann wol gesoten sey so stosz in dann an ein klein spissel vnd vber zeuch in mit einem tottern der rot sey vnd tu es gegen dem feur vnd nym eins weissen von einem ey das hert sey gesoten vnd sneid ez klein als einen  speck vnd spick den praten so hat er sein genug 
 eyn praten von ayren wiltu ein praten machen von airen so nym ayr vnd slach die roch vntereinander vnd nym darunter gut gewurcz vnd petersil vnd saffran vnd ein seck= lein das da sey in der grosz als ein kerczen schafft vnd nym dann her die air vnd geusz sie in das secklein das daz sey in der hoch als ein spann vnd hoch das in siedendes wasser  lasz es sieden vncz dich sein benug vnd das es hert werd so nym es dann herab vnd trenn das secklein auf vnd stosz das an ein kleins spissel daz es ich zepirst vnd spick es dann mit einem weissen dez ays als ein anderen praten 
 von einem holer muse wer will machen ein holler musz  der nem datz holler plued vnd pall es aus einer milch vnd choch aus derselben milch ein muszlein von melb oder von airen wie er will da mit ist ez bereit
 wer wildprat will machen von airen  der nem vier air zu einer herren schussel vnd milch dor= vnter der nit zuvil sey vnd mach da mit ein taig in der dick als ein kuchel taig vnd stupp in wol vnd mach in gel vnd nym ein secklein vnd geusz den taig darein vnd hab in in ein siedencz wasser das es nyndert an rur vnd lasz es sieden  als lang vncz es hert werd  darnach nym es vnd sneid es gar klein als dein minster vinger vnd leg ez dann in ein haisz smalcz vnd lasz es packen vncz es sein genug gewynn vnd mach  es dann in einen swarczen pfeffer vnd hack denn ein weisz von einem ay darunter fur ein speck wiltu es aber verkeren so gib es also trucken vnd also pachens aus einer pfannen wiltu es aber noch anders geben so gib es aus einem tzi= seunel wiltu es aber noch anders geben so gib es aus einem gelben prodel  wiltu es aber noch anders geben so nym ein milch vnd well es mit ein wenig honigs vnd mit wurcz damit 

 von einem plamischir wer ein plamischir machen wil der nem ein koppaun vnd fider in vnd senff in gar schon vnd vbersied in vnd salcz in vnd stos in an einen spies vnd prat in gar wol vnd mach ein dicke milch vnd nym ein klein hafen vnd setz in auf ein wenig kolen das sein weder zuvil noch zewenig werd vnd nym den koppaun vnd lose das geprat schon da= von das die hawt icht da beleib  zereisz das geprat schon da uon gar klein vnd nit zelangk vnd nym her da reis mel vnd tu das durch= einander daz es icht zedick werd vnd wurcz es mit guten wurczen vnd zucker vnd laesz ez sieden vncz es trucken werd vnd smalcz wider geb vnd daz weder  zu dunn noch zu dick werd vnd wenn es sein genug gewint so geit ez smalcz wider
 wie man ein galrad macht von einem hecht item der nem lautter schon honig mit wein vnd nem ein hecht vnd sied den gar schon vnd lose das geprat dauon vnd nym das honig vnd secz es auf ein kolen vnd lasz das sieden vnd nym des hechst prat pfeffer vnd zucker gar genug vnd tu das durcheinander weder zedick noch zedunn  das es sich giessen lasz als ein latwerig auff ein schussel da mit ist es bereit  
 von einem holpraten wiltu machen ein holpraten von einem kalpfleisch so nym dez gepratz aus dem tiech eins kalbs vnd haw das gar klein vnd tu auf daz geprat ein gauffen melbs daz es werd weis  vnd nym ein ay oder zway darunter vnd hack es vnterein= ander vnd salcz es  nym ein spies der lenger sey dann ein spann vnd vmb sich dick als ein walgholcz vnd an yglichem end ein loch eins vingers tieff vnd mach darein zway steblein das du gegen dem fewr gewenden mugst  vnd nym dann den praten vnd zeuch den denn vber den spies als du dunnest mugst vnd leg es denn zu dem fewr vnd prat es vnd beslach es mit haissem smalcz vnd so es gepraten sey so nym es ab dem spisz  das es gancz beleib vnd secz in auf hoher vnd mach ein full darczu von abgerosten airen in einer pfannen als vil du ir wild vnd nym die air auf ein panck vnd hack die kleyn vnd nym darunter gut gestupp vnd saffran vnd nym darunter weinper vnd mandel darnach als vil du sein bedarfft  vnd full den praten vncz das er vol werd  da mit leg in auf  einen rost vnd lasz in haisz werden damit ist er bereit 
 wer mawrochen machen will  der nem ein s kelbreins lungel vnd sied die wol vnd hack sie kleyn vnd wirf ein stewbel melbs dar auf  vnd slach ein rauchs ay darein oder mer das es feucht werd vnd mach ein model holcz vnd ein holcz das grosser sey dann ein vinger vnd auch lanck als ein vinger vnd spitz es an paiden orteren als ein zapffen vnd vber zeuch die model mit dem lungel als du pest kanst vnd das es geformt sey als die model vnd leg sie dann in ein haisz smach smalcz vnd lasz sie pachen vncz das sie praun werden vnd nym sie dann aus der pfann vnd full die mit guten wurczen vnd mach es gel vnd tu darein weinper nach masz als du die halten wild vnd full es in die maw= rochen vncz das sie werden vol vnd stosz sie an ein spissel vnd leg sie zu dem fewr wenn du sie geben wild so sein sie berait 
 wie man hecht fullen sol   wiltu ein hecht hubslich fullen so zeuch im die haut ab vncz auf den czagel vnd zereisz in nicht vnd verslach die hawt in einem nassen tuch auf dem czagel  da mit löst du das geprat von dem grat mit einem messer  vnd leg es fur dich auf ein panck  vnd hack es klein vnd nym dorczu ein rochs ay vnd gut gewurcz vnd mach es gel vnd full hin wider an den grat als er vor gewesen ist  da mit zeuch den palck grun wider doruber vncz an das haubt  da mit leg in in ein prw die wol gewurczt sey mit wein vnd essig vnd lasz es sieden vncz an sein genug 
 wiltu in verkeren so verker in also  item nym den hecht vnd tu im mit dem palg als ich dich vor gelernt han  wart das der palck verpunden sey in einem nassen tuch vnd leg den fisch in ein pru vnd lasz in sieden vnd hut dez zagels das s in die hicz nit verprenn nym in heraus vnd prich sein nicht vnd leg in auf ein rost  vnd prenn in nicht  beslach in mit tottern die wol gewurczt sein vber al  das haubt lasz sten damit zeuch im den palck wider daruber also grun vncz an das haubt 
 wer ein hecht praten sieden vnd praten will  item wer ein hecht anders machen will so pach in vmb den czagel vnd seud in in der  mitt vnd prat in vmb das haubt item zu dem ersten prat in vmb das haubt dar nach vnd vmb slach in in der mitt mit einem nassen tuch vnd nym ein wenig weins den seud in einer pfannen vnd geusz in auf daz tuch do du den fisch sieden wilt das treib vncz es sein genug gewynn vnd leg in dann twerchs auf zwen czigelstein als vor  vnd do er roch sey bestrew den tzagel mit einem melb als ein andern fisch vnd nym ein haisz smalcz in einer pfannen da mit beslach den fisch vncz daz er sich pach vnd richt in an 
 wiltu machen gestreusz pachen von einem taig von airen  so mach in hert als zu einem hai= dinischen pachen vnd mach auch pleter als hai= denisch pleter vnd sneid ein snitel dy smeler sey dann ein vinger vnd versneid an kaynem ort die pleter nicht vnd lasz die gancz vnd nym ein smalcz in einem morser vnd secz es dann das es hais oder wellig werd  vnd nym einen kolloffel oder ein holcz das da sey als gros damit raich an die pleter von dem plat dastu ge= sniten hast vnd leg ye ains hin vnd vberleg das ander  vnd wirf es ab dem holcz in die pfannen vnd lasz es pachen vncz es sein genug gewynn sey im sein not so ker es vmb in dem morser vnd  mach denn ein gute suppen darczu von ho= nig vnd von gutem gewurcz vnd dorczu nym ein wenig weins vnd ein wenig essigs daz es durch das honig piczel vnd stra darein ein wenig weinper vnd geus die suppen auf das pachen wenn du es wel= lest anrichten damit ist es beraitt 
 wie man paris opfel machen sol  wiltu machen paris opfel so haw das prat als zu dem holpraten vnd stos es in einem morser vncz das dich czimt das dich sein benugt vnd nym darczu ein stawbel melbs vnter zwey air darnach vnd du sein bedarfft  vnd nym darczu saffran vnd gut stupp die du gehaben macht vnd stos es vnter das gepret vnd mach daraus kugel sam die opfel nym sie dann vnd leg sie in ein gute prw vnd wenn sie wol gesieden so stosz sie an ein spissel vnd leg es zu einem feur vnd beczeuch den apfel halben mit einem gelben totter als vil du wild  vnd ein wenig auf die andern seitten mit totteren ge macht mit grun safft aus petersil  vnd ob du das nit kanst  so nym petersil vnd stos in in einem morser vnd twing das safft daraus durch ein tuch vnd geus das vnter den tottern  darnach beslach die an der andern seitten mit dem grun totter so ist es beraitt
 von einem gestamfften pachen wiltu ein gestamftz pachen machen so nym ein kelberein lungel dauon so mach ein kuchen von acht airen in einer pfannen so nym her die maurrachen als du sie vor berait hast mit allen sachen darnach secz sie in den kuchen darnach vnd du ir bedarfft  vnd der kuch sol wol gewurczt sein  vnd lasz sie darynn verpachen vnd beslach sie dann mit tottern vnd wart das es erczogen sey gen dem feur  wenn du es anrichten wellest  so bewar es das es ander pfannen icht hafft vnd sturtz es vmb auf ein schussel das sie die spicz auf keren da mit ist es berait 
 von einer gefulten lebern wiltu machen ein gefulte lebern von einem kalb so nym ein leber vnd hack die klein vnd wurcz die wol vnd nym mach  dann ein leber daraus vnd slach ein necz darumb vnd verspeil das wol mit klein speilen vnd leg sie dann auf ein rost vnd lasz sie praten vncz das dich sein genug tunck vnd nym die dann her vnd beslach die halb mit totteren die rot sein auf dem rost  vnd darnach mit grun tottern mit petersil safft das ander tail beslach vnd lasz es erheissen tantum sufficit 
  ein reindel praten von krebszen wiltu ein reindel  von krebszen machen so schel die krebs also roch darnach vnd du ir machen wilt vnd nym das geprat fur dich vnd hack das klein vnd nym darunter rohe air als vil dich gut dunckt vnd siech darczu das es icht zufeucht  werd  das du es zu einem sinbellen praten machst vnd daz er gewurtzt sey mit stupp vnd mit saffran da mit leg es in ein pru von wein vnd auch von essig vnd lasz es sieden vncz bis es sein ge nug gewinn an die stat  do mit stos es an ein klein spissel vnd leg in zu einem feur vnd beslach in auf das virteil mit weissen airen vnd tu es nach der twirich des pratens vnd das ander teil beslach mit tottern  vnd das dritt beslach mit grun airen von petersil vnd beslach das virt tail mit gelben airen
 wer will machen ein mayschen kuchen zu einer herren schussellen so nym auf x air vnd zerslach die wol vnd nym darczu petersil als vil dich genugt vnd beslach das alles vnter einander vnd nym klein wurcz vnd wann  dich eins morsers vnd secz den auf ein kolen vnd tu darein ein loffel vol smalcz vnd lasz es hais werden vnd geusz darein  die air vnd lasz es kul pachen vncz das dich sein genug dunck vnd richt das also gancz auf ein schussel 
 ein praten von krebszen wiltu machen ein essen a in dem mayen das da haiszt ein gespott so nym ein fliessenden kas auf ein hoff schussel gesniten wol nach masz vnd nym darczu vj air vnd slach dy in den kas vnd nym auch maysch puttern in ein pfann als vil dich benugt vnd thu den kas mit den airen inn das smalcz vnd hab es vber das feur vnd zeuch das ay in der mitt mit einem loffel vncz es werd slecht da mit ist es beraitt 
 wiltu machen ein gestraecz pachen so mach ein taig mit eitelen airen als zu kuchlein von melb vnd wurcz in wol vnd mach in gel vnd waren dich ganczer halem wie vil du der wild haben vnd streu die halem in den taig das sie nas werden da mit leg sie czol weis in ein pfann vnd lasz sie pachen vncz sie praun werden so nym sie dann heraus damit zeuch die halm aus so ist es beraitt  
von ayr kuchen wer will machen gut kuchen von airen in einer hern schussel so nym air vnd zeslach die wol vnd sneid darczu der semel ein wenig klein ge= wurffelt vnd das die sey dunn auf ein  schusselen sniten als vil dich sein benugt als du ein andern kuchen machst vnd geusz in der= ein vnd lasz in pachen vncz er sein genug hab ynnen vnd aussen da mit slach in auf ein panck vnd haw darunter gut gewurcz vnd sneid in zuscheiben vnd richt  in an
 von gefulten airen wer machen will gefullt air der slach sie an der spitz auf vnd thu ein wenig smalcz in ein pfannen vnd geus es darein vnd lasz es pachen vncz es sein genug hab ynnen vnd aussen  damit slach in auf ein panck vnd haw darunter gut gewurcz vnd sneid in zuscheiben vnd richt in an
 wer anders will machen gefullt air  der nem viii air vnd slach sy an der spicz auf vnd tu ein wenig smalcz in ein pfannen vnd geusz die dorein vnd zeuch in ander mitt mit einem loffel das sie ein wenig feucht sein vnd thu sie dann ab dem feur vnd hack sie klein auf einer panck vnd tu darunter gut wurcz vnd petersil vnd full das wider in die schal vnd leg sie dann in ein pfannen vnd lasz sie sieden vncz dich sein benugt so nym sie dann herwider aus vnd schel sie schon vnd stos sie an ein klein spissel vnd mach dorczu ein grun safft  von petersil vnd menig vnd ferb die tottern als vil dich sein benugt zwen oder drey das  die werden grun vnd das die andern als vil der grun werden  rot vnd leg dann die ayr zu dem feur bey der spitz vnd laz die werden haisz vnd beslach dann die air eins grun das ander rot  da mit sein sie beraitt 
 wiltu machen ein hubsch eszen von airen  so mach iii pleter  ains grun das ander rot  das dritt weis  vnd nym dann als du pest mugst ein kleinkeit daz das gesoten sey vnd wol gewurczt vnd gemacht mit weinperen vnd nym es dann her vnd praitt sie dann als dick sie sein  da mit wind sie vber einander als ein gewunden briff iglichs plat besunder vnd mach vor aus ein taig darczu da du sie inn becziechst vnd pach es mit smalcz  
von regelpiren wer machen well von regelpiren ein hubsch eszen so besneid sie so du aller dunnst mugst vnd sneid sie nach der leng entzway vnd nym sie dann aus als du pest mugst das sie hol werden vnd ein grun full von weinpern von airen vnd von gewurcz das die air geswaid sein in der pfannen da pach aus ein taiglein als das vor= genant eszen vnd richt es an
 wiltu machen hubsch kuchlein die dahaissen milch kuchlein  die sneid klein vnd wirff sie in ein strawben taig der nit ze dunn sey vnd wurcz  vn es mit saffran vnd mit stupp vnd lasz es beleiben wie du wild oder pach es sust vnd richt es an da mit ist es beraitt
 von gestrichen kuchen wiltu machen gestrichen kuchen von airen so nym dreyerley pleter grun weis vnd rot vnd das die wol gewurczt sein vnd beklaib die pleter wol ydes plat mit seiner gestalt  mit airen vnd leg sie dann zu sammen vber einander wol gestrichen mit airen in ein pfan= nen mit smalcz gepachen als ein andern kuchen vnd went in vmb  ob sein not ist  etc  fon e 
 wer machen will ein hubsch gepachens ge nant pfifferling so mach ein tail als ein hai= dennisch pachen als du einen vnrat machen wollest verstest du sein nicht so mach doraus klein pleter als ein pifferling eins mer das ander mynner  als du pleter machst so wart das sie an der mitt dick sein vnd an den or= teren dunn vnd halt sie vber ein smalcz als ein ander gepachens vnd sturcz die pleter zu einander auf deiner hant als einen krapffen vnd sturcz sie dann zu einander mit den czipfeln vnd hastu dann zwir gesturczt  so mach im an der mitt stingel vnd dunckt dich sein genug so wirff es dann in ein pfannen  vnd lasz es pachen so kreucht es vntereinander vnd gewint einen stingel als ein pfifferling als sie dann gepachen sein so nym sie dann heraus vnd mach ein suppen daran mit honig vnd mit stupp vnd mit saffran vnd mit weinperen als ein ander pachens 
 wiltu machen gute geprantte kuchel so mach sie anders dann sie gemain sein darnach vnd ich dich lernen will  vnd das der taig ein we= niger dunner sey  als du denn den taig gemach= est so streu darein weinper vnd tu darein ein wenig saffrans vnd zeuch es angestrichens ab einen pretel vnd lasz es pachen wiltu es aber verkeren so prenn es ab den taig mit haisser milch vnd tu im dann als vor vnd stupp es als vil mer darczu vnd wurcz es wie wol du wellest  da mit pach es als das vorgenant essen 

 von krapffen wer will machen gut krapfen der mach ein taig von eitel airen vnd ein wenig wassers vnd das es dunn werd vnd doch ein steubel melbs vnd geusz den taig mit dem platel in ein pfann dorynn ein smalcz sey als ein haselnusz vnd lasz es pachen das es vnden rosch werd vnd oben feucht sey vnd nym es heraus vnd full  es als ander krapffen mit weinperen vnd mach es als du pest mugst aus dem czeug  so du sy dann gar gemacht hast  als ich dich gelernt han so nym sie vnd pach sy dann in einem wenigen smalcz als ander krapffen
 wer machen will ein grune mandelmilch der stosz mandel auf 1 2 libra vnd nym schieppen als du maist mugst vnd seud die in wasser vnd nym das wasser vnd twing den mandel hal= ben da mit durch ein tuch oder mer vnd lasz es denn gesten als ein sulcz vnd nym es dann vnd prich es auf ein schussel als ein ander grune milch mit zucker vnd richt es an 
 wer ein ayr mus machen will der nem vier air vnd mel vnd hack das vnder einander vnd das es sich hacken lasz vnd wenn es denn klein sey so nym es dann her vnd zeuch es in haisse milch vnd mach es dann weder zu dick noch zedunn vnd smalcz es wol vnd ein zucker darauf 
 
 