 also mach holpraten von vischen item wie man hollpratten sol machen von vischen vnd von mandel milich so nym ain hechten vnd hack in klain vnd thue darunder geriben prot vnd stupp vnd nym dann ain huellczein spiss der eben sey vnd streich dann die fuell daran vnd mach es geleich als ain hirsz praten vnd leg in denn zue einem feur vnd prat in sauber vnd begeuss in mit puettern oder mit oell wann er nun gepraten ist so zeuch in also gannczen von dem spiss vnd nym dicke mandel milich vnd hausen plater darunder die gesoten sey vnd zucker genuog thue darein vnd thue  es in ain saubre pfannen vnd mach es gell genuog vnd verklaibe den pratten mit taig vnd lass das loch da der prat auf stee vnd secz in in ainen klainen hafen  vnd ker in das er vf wercz stee geuss die milich in den praten vnd lass es sten piss es hert werde vnd schneid in dann zue duennen scheiblein vnd gib in hin 