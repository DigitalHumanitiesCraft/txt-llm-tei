 item wil dw ettwas von vischen geben so machs wan stock visch must pey der nacht ein waichen in ein wasser das gesalczen sey des morgens wen dw in wilt czw seczen so wasch in aus dem wasser mit roglar hantt secz in in ein anders wasser wider czw vnd la in gar ein wenig erballen so nym yn her auß vnd lueg das dw in machst dy hautt ab czichen so nym das nur her auß auff ein schone anricht vnd hack das pratig chlain so es czw czeitten so nym czway air dar vnder vnd ein wol erlessen weinper vnd ein frische ymberr muscat vnd muscat plue temperir es woll vntter ein ander wenn dw das alles hast gethan so nym dy full wider vnd thue sew in dy hautt dy dw ab hast geczogen war es dan czeitig  so magstu es woll in dem airen vmb cziechen so mustu es pachenn in ainer phann das es prawn werdt so magstu in gebben den visch wie dw willt wildw der frawen geben in einer sulz so mustu dy sulcz ab geburczen mit ymber muscat vnd muscat plue den selbigen visch machtw ir woll dar innen sulczen
  ain taill willdw ir dan pratten geben so pratt in inainem laybel protts das selbig pratt mustu sneyden mitten von ein ander dar auß mustu nemmen die smollen vnd leg den visch in die rindten den dw pratten wilt vnd sneydt ettliche locher in die rindten verstreich dw die rindt mit einem taig so schueß in in das offel hin ein vnd laß es pachen das dw dan gehaicz hast vnd wan es dan sein genug hatt so nym es her auß den selben visch macht dw woll geben wan die fraw vier wochen alt ist so thue ein wenig galraydt dar auff vnd gib irs czw essen
