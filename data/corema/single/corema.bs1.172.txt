 gold aus der verderen schreiben item wiltu gold von der feder schreiben  so soltu nemen geschlagen golt als vil du wild vnd nym ain reib stain der schoen vnd trucken sej vnd leg ein wenig sallcz darauf gleich als es dar auf gerissen sej vnd leg dann ein plat darauf vnd saee aber salcz dar vf auf das golt plat vnd als manig plat als manig salcz saee darauf vnd nym dann einen reib stain vnd reib dann das golt vnndereinannder als lanng als du des goldes nit gepruefen magst so nym es dann von dem stain vnd thue es in ain glas vnd das glas thue voller wasser vnd ruer es durch ainannder so wirt es vnd das sallcz alles zue wasser vnd das golt vellt alles zue poden dornach geuss das wasser ab dem gold vnd geusz ain annder wasser wider  daran das schoen vnd lautter sej vnd geuss als lanng daran vnd darab piss das lautter wasser darab geet so leit das gold zue poden recht als ain gelber laim vnd thue das gold aus dem glas vnd thue das in ain horrn vnd temperirs mit gummi vnd schreib dann damit was du wild vnd las es dann wol trucken vnd nym dann ain wolffs zannd vnd balier es rain vnd sauber damit so wirt es lautter vnd klar 