 es spricht rasis das vnter allem kornn weitz das pest ist vnd darvmb das prot dastu isset das soll sein von weitz vnd soll sein schoen vnd wolgepackenn vnd etwas gesaltzen vnd wol gedeßmet vnd soll eins oder zweyrr tag zu dem mynsten alt sein doch wiß das daz schoen prot das ein wenig cleyen hat macht zu stul genn avicenna spricht du solt nymmerr warmm brot essenn wann es swebt oben in dem magenn vnd mag nit verdewet werdenn ein yetlich brot das im wasser gesotenn ist vnd nit resem hat das macht den stein vnd we in dem leib vnd in der leberenn auch brot das in der pfannen gepackenn ist als kuchlein das thut wee in dem leib vnd mag nit wol verdewet werdenn als brot das alt gepackenn ist das bringt grossenn sichtagenn ruockenn prot das ist das pest nach dem weissenn vnd macht zu stul genn ander brot ist nit gesund noch gut wann es speyßt nit wol 