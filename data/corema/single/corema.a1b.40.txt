 mandel kernn die do sueß sein die sein bescheydenlich hitzig vnd bringenn bescheydenlich feuchtigkeit von dem menschenn vnd spricht auerrois das sie machen wachßenn das hirnn vnd sußlich schlaffenn do von sein sie nuetz den menschen die do serr studiren oder wachenn vnd durr sein wordenn zu sere man soll sie schelen vnd mit weißemm prot essenn so man sust nit mer essenn wil vnd wer zucker dar zu isset an brot das ist noch pesserr wan so machenn sie vil plutes das gut ist rasis spricht das sie salbenn die kelenn vnd machenn sie glat vnd sein gut den lewtenn die schneydet das wasserr von hitz sie machenn den menschen wol pruntzen vnd das selb thut auch mandelmilch doch werdenn sie kawm verdewet auerrois spricht das mandel garr rein vnd sauber macht die weg vnd die gelider do das wasserr auß von dem menschenn get vnd sein gar nuetz magernn lewtenn vnd das oel das do von kumbt ist gut furr den krampff vnd der den ruckgrat do mit salbet den behuet es vnder weilen das er an im in seinem alter nit krump wirt