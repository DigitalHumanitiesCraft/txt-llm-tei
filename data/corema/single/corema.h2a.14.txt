 regelpirn aderr hardopffel muszlein nym des erstenn das obs vnd schel die schelffenn her ab vnd machs zu viertaylenn vnd thue die kernn vnd putzenn her ausz gewß ein honig darann vnd sewd es in eynem hafenn deck in genaw zw das der dunst da bey bleyb  vnd wennn sie wol gedunst sind so streichs sie durch ein sib ader durch schlag vnd thue aber mer honigs dorann sewd sie wol das brawnn werd thu ain wechßel latwergenn amm letztenn darein das swartz werd vnd tir sie mit negelein muschat zymyn pfefferr yngwer dornoch vnd du wildt das rosch sey vnd sie bleybt in eynem hafenn wol ein gantz iar gut wenne es wol gesotenn ist die wurtz sol mann nicht dor ein thunn pysz sie gantz abgesotenn ist vnd wenne du das musz essenn wilt so solt du das mit einem guetnn wein als raynfal ader ander etc teren vnd ein geribenn ruckenn brot dar vntter thunn vnd in einer pfannenn wermenn das ein wal thue vnd durch ein ander siede vnd thu es in ein schussel vnd tue gut trisenet vnd zymyn genug darauff vnd stosz mandelkernn darauff oder dor ein so ist es ein gut kostenlich musz an visch vnd ann fleysch tagenn etc 