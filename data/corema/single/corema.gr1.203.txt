 item will dw machen prestsweinchophf von vischen so nym charphenn oder flem oder parben vnd schabb yn schon vnd slach yn schon auff vnd mach yn czw stucken vnd thue ynn in ain phann vnd gewß dar an halbs mit wasser vnd halbs mit wein vnd das die prue ains vingerr hoch gee vber dy visch vnd heb sy vber ein guett fewr vnd laß sy sieden vnd salcz sew leich vnd stupp sy das sew halbew sey gesotten so seich die prue in ain schussel vnd nym dy guetten dar awß vnd hack das pratt ein wincziges durch einander vnd thue es dan wider in dy phann vnd gewss  die prue vnd la es wider ein wenigs sieden vnd dy schueben stoß sy dan vnd streichs durch vnd gewss alles czambmen in ain phann vnd la es sten vnczt das es hertt werdt so heb es wider vber ein fewr vnd czuck es wider her abb pald vnd slach es auff ein panck vnd sneydt es in ain chaltew suessew prue das gib in der vasten fur prest swein chophff dar etc 