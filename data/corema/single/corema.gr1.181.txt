 item von grun ingwer nym der aller weissisten ingwer vnd der aller frischisten vnd wasch den ausß czwain oder auß drein chalt gussen gar woll vnd dar nach payß in einen frischen chalten gusß vnd laß dar innen drey tag vnd drey nacht dar innen ligen nach dem so nymb chalch vnd thw in in  ein schaff mit wasser wan das wasser lawtter ist worden an dem chalch so gew es gar seyberlich her ab das es nicht truebich werdt vnd payß den ingwer dar ein ein tag vnd ein nacht so czewch in awß dem wasser in ein frischen prunn wasser vnd reib in gar woll auß  dem wasser vnd leg in dar nach mer in ein prunn wasser vnd laß dar innen ligenn ein tag vnd ein nacht vnd auß dem prunnn wasser leg in in einen guetten wein vnd laß ein tag vnd ein nacht dar innen ligen nym czwcker oder rayffel oder malmasyer oder weylich wein vnd nym des weins ein wenig in ein phan vnd nym des czucker woll vierstundt als vill mer dan des weins ist gewessen dar ein vnd laß den czucker woll sieden in dem wein vnd mach dir ein hubsches guecz schafflein da mit dw in rainest wan es czach ist worden so heb in her ab vnd thew den chrun ingwer auß dem wein in ein schons verglastew ckrawssen vnd gewß den czwcker den dw gemacht hast dar vber in die chrawssen vnd vermach die chrawssen gar woll das es nicht awß riech also machstw woll mischeren von weillischen nussen awch machen den ingwer wellhisch nuß dy well sy frisch sindt so laß den cheren schellen vnd wan sy geschellett sindt so machtw sy woll in dy selbig  pru legen da der grunn ingwer in ist etc 