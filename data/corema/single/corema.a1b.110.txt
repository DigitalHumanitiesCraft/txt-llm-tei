 item in dem summer das ist vonn sandt vrbans tag piß auff vnserr frawenn tag den erstenn so soltu essenn die speyß die dich nit zuserr speyßt noch zu sat macht als zigenn fleysch oder eins iungen lemleins oder einß sawgendenn kalbs oder eins hemels der nit ierig sey vnd iungs cleins kraut als penet oder lattich gesotenn vnd etwenn  ein wenig zu vesper zeit so du wol magst essenn dar auff zu stund an rohenn lattich mit essig item hastu nit ein zu kaltenn magenn so du anhebst zu essenn in dem fruemol so magstu rettich kirschenn oder amerellenn essenn vnd darauf ander speyß wann dise ding keltenn dich vnd machen dich feucht als dich die zeit macht heyß vnd durr vnd machenn dich sweyssenn vnd die kirschen verswendenn in dir die vbergelle doch soltu ir nit zu vil essenn dastu den magenn nit zu serr keltest der besunder zu der selben zeit kalt vnd kranck ist 