 item die fisch die do ganngenn sein in steinigenn vnd flissendenn wassernn vnd vil schueppenn haben vnd weder zu groß noch zu clein sein vnd nicht zu feist als ele vnd salmm die suß sein vnd nicht uebel schmeckenn die sein die pestenn die do frisch vnd nit faul sein yedoch soltu wissenn das alle gruen fisch kalt vnd feucht sein vnd vndewig vnd machen durst vnd boeses plut vnd machen einen boesen magen vnd vil schleims in dem magenn vnd schadenn allenn menschenn die do sichtagenn habenn die von kelten komenn doch sein sie nutz den lewten die hitzig vnd duerr sein item alle visch die in pfuczigenn oder stendenn wassernn gen die sein boeß alle gesaltzenn visch sein vngesund vnd man soll ir wenig essenn doch die visch die newlich gesaltzenn sein die sein vnder den die pestenn also spricht auicenna frisch fisch alls hie vor geschriben stet die sein die pestenn so man sie macht in ein sultzenn do ein wenig essigs ynnen ist die sein gesund all visch brue die machen zu stul genn item alle krebs sein gut die in einem frischenn wasser gegangenn sein  vnd sein nuetz allenn den die das abnemen habenn oder sust verswinden ann dem leib vnd speyßt wol item alle visch sein gesunder gebrotenn dann gesotenn die bringenn dem menschen den schloff als der oel item es spricht gardianus spricht man soll alle visch sieden mit wein oder essig oder wurtzenn wann das zeucht die boesen feuchtigkeit dar vonn