 item von posteten nym bybprat vnd sneid es wurfflat vnd ein guetten frischen speck dar vnder vnd gburcz es ab mit nagel ingber pheffer salcz ein wenig thw ess in denn postetten haffen vnd schews es also in den offen vngedeckt vnd wann dich dunck das es halben pachen sey so nym es her auß vnd seych das wasser da von vnd nym ein wenig vaister prue von rindfleisch vnd gewß die dar an vnd mach den postetten haffen oben czw vnd schewß es wider in das offendel vnd laß es gar pachen also magstu postetten machen von rindtfleisch von lemprat auch also von rebhunern die solt dw gancz lassen vnd nicht chlain machen vnd thue in albeg also als dw dem wilprat gethan hast auch magstu machen postetten von hunern magel von leberen des selbigen geleich vonn  ckranwitt vogeln auch als dan czw den rebhunern gehort sunder prue nym guetten wein vaiste prue von rindtfleisch vnd reib ein wenig leczelten dar vntter vnd gburcz es mit saffran ingwer wan dw den postetten haben wildt verdeckten das das rebhuen gepratten ist so gewß dy prue dar vber auch soltw das reb hain in derr postetten offt vmb cheren ee dw das czw decks das es sich geleich pratt so deck dan das hunn czw vnd schewß es in das offendel vnd lass wol pachen