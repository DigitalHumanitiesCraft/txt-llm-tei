 die tugent von dem geprenten wein item all pruennen oder zaech wein schmeckennd die kumend all zue irem rechten stat vnd dkrafft ob man sein ein wenig darein geust item er hat auch die tugennd wenn allen wuerczen behaelt er die krafft in allen appodegken  besprenngt man sy damit item all inwenndig geschwer die pricht er das sy durch den menschen gennd so man sein ain wenig trinckt item alle auswenndige geschwer pricht er ist das man sich damit bestreicht vnd salbt item allerlaj mail vnnder den augen vergennd wer sich damit bestreicht item lungel vnd leber macht er auch gesunt vnd das milcz item er macht auch kuppfer vnd silber weiss item er schaidet quecksilber vnd silber von einannder wer es dar ein legt item er haillt auch all wunden wer sich damit bestreicht item er wert auch dem tropffen von den fluessen item er vertreibt all vnsaubre vergifft item all fluess von dem hieren vertreibt er wer  sich damit salbet item er vertreibt auch all darmm gicht wer sein ein wenig trinckt item wer prechen in dem mund hat welherlaj der ist der trinck in vnd salcz in dem mund vnd spricz in wider aus vnd auch in den zennden item wem die nass vnd der mund schmeckt der trinck in vnd lass sein ain wenig in die nasloecher so werden sy wol geschmach item den menschen macht er wol gedaechtig vnd froelich wer in trinckt item so vertreibt er die sprennglos vnd auch die posten oder postetten vnd auch den krampff wer sich damit salbet item was dem menschen inwenndig gepricht trinckt er in so ist er genesen ist es aber aus wenndig so salb sich damit er wirt gesunt von allen seinem geprechen also das er kains arcz bedarff die weyl er lebt noch bedarff annder ercznej nemen 