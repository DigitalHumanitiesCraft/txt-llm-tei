 von der spensaw ein guet essen von dem spenverel vnd von andern tieren nym ein spen verel vnd prat es kuel spalt es enczway an dem haupp vnd raum mit einem holcz dy haut von dem vleisch so nym dann das varig vnd iij herte ayr vnd ij waiche ayr vnd schon prot saffran pheffer salcz hakch das klain vnd tue gesniten spekch darczue vnd full das verlein vnd sto√ü an ein spis twing dy fuess vmb den spicz prates vnd betreuff es dikch mit smalcz wenn es wol geproten ist so gibs hin nym ein verlein vnd tue iem aus das vleisch vnd dy pain vncz an dy klan allso das das haupp vnd dy claa beleibem an der haut vnd sneid das vleisch vnd loes dann dy pain aus vnd hakch das vleisch  klain vnd ayr vnd weissprot spekch salcz vnd gwurcz vnd mach ein full vnd vvll dy haut das sy werd als ein verlein vnd vvll es nicht zu uol vnd neae wider zu vnd leg es in ein wallunden kessel vnd lasses sieden vil nahen gar vnd leg es auf ain hulczen rost vnd prat es kule vnd gib es hin versalcz nicht