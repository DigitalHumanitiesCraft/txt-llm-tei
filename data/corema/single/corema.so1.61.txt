 § v wiltu machenn ein geschach zabelts bachens das gefuelt sie von fuenf farbenn so nim vnd bach ein blatt von kloppften eiern den tuter vnd ein klein safrann darunder das es gel sie nim die eier uff ein essenn drucke petterling saft darin durch ein suber tuoch temperiern daz wol so werdenn sie grun mach ein teig als die haessenn orn nit zuo dick noch ze duene vnd schnide bletter dauonn bach si nit zuo brun wiltu si bla haben so tuo korn bluomen safft dar in vnd die wirt zweierlei oder drierlei so man si wol hat gestosenn in eine muersing mit lutrem wasser wie fil der korn bluomen sind so ist der erste truck satt blaw der ander lichter der drite noch bleicher vnd also ist allen farbenn von vßtrucken von allen bluomen vnd krueteren on rossenn dye hant nit me dan irenn geschmack vß gedruckt vnd under gemischt ir saft an schadenn  inn allen essenn so man si ann richt darunder getempperierett so schmeke dar zuo vnd vndersetz den geschmack in ein zin also magstu wol nemen fiell vnd was von kruettern oder von bluomenn wol schmecken gestossen vnd gestrichen durch ein tuoch vnd allweg denn saft behalten tuon in ein glesin geschirn bis du sin bedarfft gar schonn verdeckt vor wancken mucken vnd spinnen § vij item nim vnd bach si brune in schmaltz tuo si vs leg si uff einen banck wurtz si zuo massenn auch zimlich saltz nim das erste gel blatt vnd strich die oeppffel daruff nit zuo dick vnd nit duen denn so nim daz gruen blatt vnd lege es uff die oeppfel mach denn fuelle die gel sige von eiern gewuertz als geruerte eier nim dann das blaw blatt vnd leg es daruff v die ffuelle vnd nim dan ein ander farb wie der teig gefaerbt ist ein blatt laeg darueber so dan die blaetter vnd fuelle bi ein andrenn ist schonn vf ein andern gelegt so nim ein frisch eiger clar vnd strich sie vmb vnd vmb hefft es wol vnd mach es lenglocht als ein weck schnide es zuo stuecklin vnd stos an einen hoeltzern spis ye ij oder iij zuo samenn an ein spislin mach ein duennes deiglin von milch vnd eier vergilbs zuech die spisslin dar durch vnd leg si under in ein milich schmaltz vnd bach si brun vnd trag si fuer vnd wenn das uff geschniten wirt so hat ie das sin farb vnd das die gestee sere wundrett
