 ein sulcz von weinperrn nim ein talentum weinper vnd wasch dy schon vnd reib dy chlain vnd hab ein hausen plater dy sol gesoten sein mit wein nym des als vil das man es durich slach vnd tue daran guet gwuercz vnd czuker vnd tue ez auf ain schussel vnd losz kalt werden vnd sneid es zu stukchen wie du wild vnd nym nu nus milch vnd muest hausen plater haben die  sol gesoten sein in wasser der prue sol als vil sein als zu einem essen vnd mach sy suesz mit czuker dy milch sol auch suesz sein vnd besteat denn mach der pru nicht zuvil vnd dy prue sol weisz sein vnd losz sy stoan nu nym 1 2 mandel vnd sol in reibem vnd aber i lot hausen ploter vnd sol es als daran giessen dy milch vnd sol sy suess machen vnd tue si auf ain schussel vnd losz erkalten vnd nym 1 2 weinper dy wasch schon vnd reib sy klain vnd 1 2 lot hausen plater vnd slach dy weinper durich vnd dy milch sol als dikch sein als ain mandel milch vnd mach sy mit guetem gwurcz vnd negeln vnd wann du es auf ain schussl tuest das es stee so sneid sy virenden vnd nym dy zway stukch herraus nicht dy bey einander vnd tue das swarcz von den weinperrn dorin so wirt dy schussl wider gancz vnd lasz kalt werden vnd gib es hin etc 