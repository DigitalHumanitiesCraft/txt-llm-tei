 § iij item wiltu ein guot huon sieden oder bratten oder fuelln oder so bereitte es gar schon vnd schuerpffe die derm vnd nim kopff kragen leber vnd magenn vnd alles in geweid vnd sued es in einem haffen oder in einer pfanen an die statt das hacke gar wol mit peterling schlach rowe eier darin  und gewuertz saltz es hack ein altz specklin dar under vnd ein winber oder gebratten figen oder birn daz knit gar wol vnder ein andren das ist also die fuele item denn beritte das huonn emploetz es woll vmb vnd vmb vnd fuel es wol vnd schoene mit einer seit farb strich es zuo well es in wasser da win vnd essig in sige das es erstar vnd die fuelle erkeck stos an las es braten sitlich vnd beguesß es ye an denn wennden daz ist guot so man nun das huon will sieden so bedarff man das in geweid nit siedenn hach es vngesoten vnd bereit die fuelle dar zuo als vor stat vnd sued eins mit dem andern in itel wasser vnd saltz zimlich der haffen sol wit sin daz es nit an bruenne schum es schonn vnd bedecke es woll vnd gues luetzel dar an so belipt die brue woll geschmackt so du es wilt an richtenn so magstu es mit wurtz vnd saffrann ab machen vnd versuoch es woll 