 ein essenn von einer bratenn genss stoß ein ganss an einen spisz vnd nym vier eyer hert gesotenn vnd nym dartzu ein brosemm brots das schonn sey vnd eynenn mandel darzu vnd ein wenig pfeffers vnd saffrans vnd drey gesotenn huner lebernn vnd stoß alles zu sammen mit essig vnd mit huner pirn zu massenn sawerr vnd schel zwiuel vnd sewd sie danne vnd thue sie in denn hafenn vnd thue darzu smaltz ader wasserr vnd la sie syedenn das sie waych werdenn vnd nym danne sawer oppfel vnd schneid die kern darausz vnd wenne die zwiuel sind gesotenn so wurff die oppfel darzu das es waych beleyb vnd thue denne das gemalenn vnd die opffel vnd die zwiuel als in ein pfannenn vnd als die gans gepratenn ist so zu leg sie in ein schons vass vnd lege das gemecht darauff vnd gib das hin vnd versalcz nicht 