 item hastu feist fleysch gessenn das dir vebel bekummenn ist so iß dar auff pirnn vnd keß item hastu versaltzne speyß gessenn dar auff soltu essen suß oepffel du solt nymmerr zart speiß vnd grob vber ein tisch essenn oder du solt die zartenn speyß vor essenn als weiche eyer iunge huner vnd clein vogel wider rintfleysch sweine fleysch noch wilpret gesotenn oder gepratenn fleysch soltu nymmer essenn annders die zart speyß swymt ob der grobenn vnd fault dann in dem magenn auicenna spricht nach grosser arbeit oder so der mensch fast ist gangenn vber felt so soll er keynen visch darnach essenn auch spricht auicenna das kein ding schedlicherr vnd boser sej dann ob einem tisch mangerlej speyß essenn vnd lanng dar ob sitzenn als visch fleysch vnd krebs etc 