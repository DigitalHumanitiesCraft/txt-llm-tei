 ein behamysch arbaiss nim guet arbaiss vnd erchlaub sy schoan vnd mach sy schon mit einer kaltguesz nym dy arbaiss vnd sewd sy schoen trukchen wann sy gesoten seynn nu mues du haben ein guetz gesoten sweinen vleisch vnd muest haben guet gruppem ob du der nicht hast so nym ein schoene gersten die sol trukchen gesoten sein nu nym ein hualczenn leffel vnd czeuch dy arbaiss in dem hefen daz sy weisz werden mach  sie dunn mit der sweinen prue vnd salcz sie nicht vncz du sie wilt anrichten nym das sweinen vleisch vnd sneid daz nach der leng vnd prewun ez schon in einer phann wann du an wild richten so nym die gersten die sol nicht gesalczen sein vnd richt sie trukchen auf die schussel an nu nym das sweinen vleisch vnd leg ez obem auf die gersten nu sulen arbais auch warmm sein die richt an auf ain schussel die sullen nicht dikch sein also gib ez miteinander hin fur ein essen