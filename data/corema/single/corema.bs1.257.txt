 von ainem visch gepraten gesoten vnd gepachen dem thue also   item wiltu machen ain visch aus drey formm zue essen von ainem visch der dennocht sey so nym in her vnd leg in auf ainen rost vnd besprenng das haubt stuck mit mel vnd begeuss das mit haissem schmalcz als lanng piss das dich duncket das es sein genuog habe vnd praunn werde vmb das mitter oder mittel tail das schlahe in ain schoen weiss tuoch vmb vnd vmb vnd begeuss das mit haissem wein vnd wasser durch ainannder vnd sallcz den wein vnd das wasser begeuss das mittel tail damit ein wenig damit so seud es schon das thue pisz es sein genuog habe vnd thue ein wenig pluot vnnder den wein das zagel stuck salcz schon vnd stupffs mit ainem messer vnd ain gluot schlahe dar vnnder vnd prat  es kuell vnd lass nit verprynnen vf dem rost also hastu dreyerlaj essen von dem visch das ain gepachen das annder gesotten das dritt gepratten 