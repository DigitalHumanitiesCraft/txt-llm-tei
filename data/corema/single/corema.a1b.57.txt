 milch die do suß ist und frisch die keltet vnd macht feucht vnd ist nuetz den lewtenn die das abnemenn haben oder die durren hustenn oder die do scheydet das wasserr so sie pruntzen vnd den lewtenn die do husten den soll man honig dar czu thun wann das macht das die milch schierr wirt gedewet also spricht auicenna milch macht durren lewten gut plut vnd gut naturr vnd schadt allen den lewtenn die den ritenn oderr das grymmenn in dem leib habenn oder kranck zu adernn oder andernn sichtagenn habenn die von kelten komet auff milch soll nyemand wein trinckenn er horr dann auff es spricht auicenna auff milch soll man nit ander speyß essenn sie sey dann verdewet werr susse milch isset der sall zu hant dar auff nit arbeitten noch schlaffenn sunder er soll  sust rwenn anders es wurd die milch in im zu essig vnd schadt dem magenn vnd allenn geliderenn nymant soll milch vnd fisch veber ein mol essenn wann es bringt aussetzigkeit vnd vnder aller milch ist keine pesserr dann frawenn milch vnd darnach geyß milch auerrois spricht vnd auicenna darnach rinder milch es spricht rasis iung lewt die hitzig sein den ist milch schad wann sie wirt zu hant in in gelbe aber altenn lewtenn ist sie gesund milch mit honig oder zucker gemischet vnd die gessenn das ist gut wann die milch wirt do von dester ee verdewet avicenna spricht sie macht feucht vnd benymbt den grind an dem leib  milch ist gut allenn den die geprestenn haben an der lungenn milch von der die putter benomen ist der dick dar ein ein glueend eysen stest vnd das trinckt es sterckt in hat er ein enczindete lebernn oder ist er wundt in dem gedermm oder get plut von im von vebriger hitz zu der nasenn oder anders wo vonn vebriger hitz er genist
  item alle grune sawre milch ist vndewig vnd macht den menschenn vnlustig zu essenn
  item molcken vertreibt hitz vnd vebergelle vnd ist gut grindigenn lewten vnd den die geswulst haben
  item putternn von der milch gemacht krennckt den magenn vnd macht den menschen vnlustick zu essenn wer sein vil isset 
 