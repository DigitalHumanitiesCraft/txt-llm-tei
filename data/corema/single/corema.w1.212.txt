 ein gepachens das gehoert zu einer kuerczweil mach ein vesten taig mit kaltem wasser oder mit gar haysem der sich treybem lasz etwo hoch vnd mach zwen choph daraus das ainer in dem anderm ste vnd mach ain ainer hant weiter dann den andern vnd scheub sy in ein ofem vnd lossz sy pachen wann sy nu berayt sein wann du dy choph in ein ander wild seczen so tue ij tutter oder der zwischen so hafften sy ee das du sy in den ofen scheubst so macht du sew vvllen den inneren choph muestu fullen nym ein gepraten rephun vnd klain vogel darczue dy vogel sullen geroest sein in einer vaisten mach ein suesz suppel daran als zu ainem rayger mach ez mit zuker vnd mit gwuercz vnd zuleg das rephun als ein chapauan vnd leg es in den ineren choph vnd leg der berayten vogel darin das er vol werd nu mach ein praitz plat darvber das vber paid choeph gee nu nym dy drey tutter vnd bestreich sy domit das sy ein varb gewunnen vnd drukch das plat vmb vnd vmb so wirt es ein ganczer choph vnd secz in wider in den ofem wann er trukchen wirt so mach ein torlein dorin ander seitten nym ein sniten protz vnd mach ein tuerleinn dar eins das du ez auf vnd zu tuest vnd nym xx vogel dy lembtig sein vnd ainem mach den snabel silbren dem andern gulden vnd vor an dem vettach auch gulden vnd scheub sy dorin vnd losz ein klain venster dorin gen das sy nicht der stikchen ij oder iij nu mach das turlein zu so beleibem sy dorinnen das rephuen vnd dy paiden vogel muessen hayss sein mach ein loch in den mittern choph als gras als er weit sey vnd wenn du an willd richten so geus das suppel daran das den lembtigen icht gwer dicz plot das du herraus hast gesniten do mach ez wider zue vnd gib es hin