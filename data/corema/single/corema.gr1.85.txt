 item wil dw machen eins wildens swein choppf das hellich flammen dar auß varen so sewd in von ersten an dy statt vnd wen er gesoten ist so nym in her awß vnd rost in schon das es prawn werdt vnd sneydt in wurfflat das er dan noch gancz sey vnd stra in aussen mit ymber vber all vnd nym ein salsen in ein schussel voll geprancz wein vnd ymber dar in vnd schudt in halben in denn hals vnd traff das ander aussenn dar vmb vnd nym ein durr pratt sain ein nuss gross vnd mach ein chlains lungel mitten dar ein vnd thue ein glinden bisling dar ein als groß sam ein pann so dw es dar wilt geben so stoß nuß in den halss  hin ein vnd sperr ym das maul auf mit einem rotten appffel vnd laß es vestlich hin tragen wan man es an ruert vnd essen will so enczundt es sich von dem wein vnd von dem kisling das hellisch flammen dar auß faren gruenn vnd plab vnd smecket sam ein veygel vnd ist hubslich etc 