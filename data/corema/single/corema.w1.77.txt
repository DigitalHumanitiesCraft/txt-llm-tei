 ein praun gmues nim ein libra weinper vnd j libra veigen vnd xx reglspieren die schell schon vnd sneid sie das man sew prennen muag in smalcz oder in oel vnd mach sy trukchen mit mel vnd tue es in ain phann mit haissem smalcz oder mit oel wann sew nu praun sein so czeuch sy heraus vnd lasz sy kalt werden wenn es nu kalt wirt so trukch ez zu sam so get das oel daraus vnd hakch ez klain vnd veigen domit hakch daz sy klain werden dy veigen sullen wol geswelt sein vnd die weinper swaicz schon vnd reib sy durich einander vnd reib ez vnd nym dann ein guten wechlisch  wein oder rumanie oder rainuol oder malmasie vnd tue gut gwuercz daran nu nym hoenig vnd das in ain schoen chessel daz honig sol hais sein so sol er das darin tuen vnd ruer daz wol das er dikch werd tue dann auf ain kar oder was du hast wann du an wild richten so sneid tatel chernn werffelat mugst du der tatel cherne nicht gehabem so tue gancze neglein an das mues sneid die tatel chernn nach der leng vnd bestekch ez domit