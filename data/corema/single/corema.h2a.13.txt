 allerley latwergenn zu machen nym pfyesing sawerr pflawmenn das sind maschen slehen ploekriechenn pflawmenn spyling ader der suessen maschen welches du wildt igklichs besunder zu machen das soltu also durch schlahen durch ein sib vnd das siedenn mit honig ader zuckerr wiltu sie hert habenn fur die stul so thu in ein pfunt taygs eyn halb seydel honigs ader ein halb libra zuckerß vnd kein wurtz vnd sewd sie das dick wirt zu kuchenn so ist sie gut fur die stul vnd kulet vast vnd die mit zucker ist die allerrpest vnd sunderlich die sawrenn maschen vnd schlehenn latwergenn ist die pest vnd hilfft fur die stul vnd durst gar wol wiltu sie aberr zu protenn machen das dunne bleyb so magstu honig dar an thunn noch demm vnd das obs sueß ader sawer ist das magstu auch wurtzenn nach demm vnd dich gut dunckt vnd laß sie wol sydenn so bleybt sie dester lenger vnd wenne du sie an wildt richtenn so twyr sie mit eynem weyn thue zuckerr roszet dorann ob du wildt vnd see trysenet ader zymyn darr auff noch demm ob sie vorr gewurtzt aderr vngewurtzt ist dornoch soltu dich richtenn