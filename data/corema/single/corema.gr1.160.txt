 item wil dw machen ein pachens da lembtig vogel in sindt so gee hin vnd secz ein morsar auff ain chuedt vnd nym als manig ay als dw es machen wilt so nym pettersill vnd saluan vnd hack den chlain so nym weinper dar vndder vnd temperir es vnder die air nym dw ein holcz ein chnospel als ein faust wann das smalcz haizz  ist in dem morsar so secz das chnospel dar ein vnd gewß dy ayr dar auff deck es mit einer haffendeck vnd pratt es chuel ab vnd wan es pachen ist so nym dw einen rauchen vogel czeuch imdas palgel ab vnd das swanczel vnd das flugel vnd das haupp gancz beleib so pratt dw den vogel vnd begewß inn mit smalcz vnd nym chochsilber da thue in den vogel wan es gepratten sey in der groß als ein pann der macht dw gemachen wieuill dw wilt vnd czeuch im das palgel wider vber den vogel so ist er wider rauch nym dw das pachen vnd sneyd es von ein ander das chnospel nym her wider auss das dw hin ein hast gelegt vnd secz den vogel an die statt vnd temperir es durch ein anderr mit einem ayr tutter das es pachen werdt gib es haiß czw essen