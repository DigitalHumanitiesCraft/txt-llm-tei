Budapest, 1897. 12/XI.
Mélyen tisztelt Tanár Úr!
Engedje meg, hogy csak most válaszolok becses levelére. Hallgatásomnak oka, hogy be akartam várni az egyetem határozatát. Minthogy az megvan, először is Igen tisztelt Tanár Urral tudatom, mint aki kezdet óta érdeklődött irántam s mindenkor nekem jóakaróm volt.
Tehát most csötörtökön megválasztott az egyetem docensnek s ezzel a katédra kérdése is meg van oldva. Erősen reméltem, hogy azt is meg fogom kapni. De hogy őszinte legyek, bevallom, hogy tudományomat tekintve nem vagyok arra érdemes. Ezt én jól tudom. A’mde az  összes reflektánsok közt – szerénytelenség nélkül mondhatom – én vagyok reá a legérdemesebb. A tudomány minden segédeszközeinek birtokában érzem magam s bízom munkakedvemben, hogy a mit még ma nem is tudok, a jövőben ki fogom pótolni. Bátran merem állitani, hogy nem fogok szégyenére válni annak a szaknak, amelyet képviselek.
Hálás köszönetemet fejezem ki Tanár Úrnak szíves útbaigazításáért az olá
h szóra vonatkozólag. Egyuttal bocsánatot kérek, hogy a múltkor azt írtam, hogy érdekemben szíveskedjék írni  Thewrewknek. Akkor nagyon el voltam keseredve látván, hogy némely ember milyen csunya eszközökkel képes küzdeni. Kérve kérem Tanár Urat ne nehezteljen ezért reám s tartsa meg számomra a jövőben is nagybecsü jóakaratát, melyre mindenkor büszke vagyok.
Feleségem is őszintén tisztelteti: lesz-e szerencsénk karácsonyra?
Magamat szíves jóindulatába ajánlva maradok
őszinte tisztelője:
Dr. Alexics György

