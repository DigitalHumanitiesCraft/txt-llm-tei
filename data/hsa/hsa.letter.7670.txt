[Maria Bertolini D’Ovidio a Schuchardt]
Illustre professore,
Mi prendo la libertà di rispondeLe io, perchè D’Ovidio è a Roma; oggi stesso però gli mando la Sua cortese e arguta cartolina (note 1). Ed oggi stesso ho spedito a Lei la copia del volume, giunto finalmente stamane da Palermo; e per arrivare sino a Lei ora vi ritorna, mentre D’Ovidio sperava di poterglieLa offrire direttamente qui a Napoli. Ma poichè Ella non parla di ritorno e mostra tanto desiderio d’aver subito il libro, io gli fo attraversare un’altra volta il mare, sperando che giunga sano e salvo dopo tanti viaggi (note 2). E insieme al libro Le giungano anche i saluti miei e delle mie figlie.
Sua dev.a
Maria d’Ovidio

_____________________________________________1 La cartolina di Schuchardt non si conserva; questa risposta fu scritta e indirizzata dalla moglie di D’Ovidio «All’illustre prof. Hugo Schuchardt, Hôtel Trinacria, Palermo».2 Il libro in questione dovrebbe essere la monografia di Achille Costa La pesca nel golfo di Napoli, cit.