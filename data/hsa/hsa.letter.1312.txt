 Milano, 3. 4. 900.
Amico onorandissimo,
Sono di ritorno da 
Berlino (dove le cose sono andate bene), e trovo la buona vostra del 16 pp., della quale molto vi ringrazio. Non ho bisogno di dirvi, che tutto quanto mi notate intorno all'Ive e alle cose sue, mi pare più che giusto, e in molta parte non mi riesce nuovo. La lettera, che egli m'ha costretto a scrivervi, diventava un paradosso, e glielo ho fatto ben capire in diversi modi. Devo anche averlo confessato a voi stesso. Ma si trattava di un caso disperato. Era la domanda d'un uomo che faceva dipendere la propria vita dalla risposta ch'egli invocava! Io, d'altronde, già aveva un gran peccato verso di lui, per essermi dovuto ricusare alla revisione delle prove del suo volume. Mi trovavo dunque in uno stato di costrizione atroce. E la molta vostra bontà mi vorrà scusare.
Sento con vivo dolore che non siate contento delle condizioni della vostra salute. Ma voi siete ancora giovane, e vi sarà lieve il superare ogni burrasca. Vi accompagnano i più fervidi voti di tutti quanti noi. Abbiamo tutti bisogno della vostra affezione, del vostro soffio animatore. Fatemi avere, quando possiate, vostre nuove. M'auguro e spero che abbiano ad essere conformi al mio desiderio,
e intanto mi confermo con ogni miglior sentimento
 il div.mo aff.mo vro

G. I. Ascoli.

