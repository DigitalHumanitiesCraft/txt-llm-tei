Illustre Venerato Maestro,
Le scrivo da Cetraro, dove sono venuto con mia famiglia a passare le vacanze estive e dove ho lavorato intorno alla raccolta di etnografia. (note 1) Il Loria (note 2) è contentissimo di me: mi scrive sempre lettere affettuosissime. Nella Pasqua, mi volle a Firenze, e lì mi fece leggere l’affettuosa lettera che Lei gli scrisse per me. (note 3)
Quanta gratitudine mi lega, Professore, alla Sua persona!
E Le chiedo un consiglio. Crede, Professore, che io potrei, utilmente, lavorare a Roma per la mostra etnografica che si sta preparando?
Ecco: io andrei volentieri, anche per un anno o meno, alla Capitale, dove, forse, potrei metter fuori tutti i miei scritti di folklore. Tante fatiche giacciono qui, in un cassone antico! Il mio posto di Rossano non lo perderei: potrei prendere sei mesi o un anno di aspettativa.
Ma, intanto, chi mi fa strada lassù? Ove Ella creda che io possa lavorare per la sezione calabrese della mostra, non vorrebbe far dire una sua parola all’On. Ferdinando Martini, (note 4) che è Presidente delle Sez. etnografia? Il Loria credo non possa far nulla. La proposta dovrebbe andare direttamente da persona  come Lei, alta e sentita al Martini che è arbitro assoluto. Di Calabria, del resto, se non chiameranno me, dovranno ricorrere a persone da meno di me. 
Si abbia, Professore, le affezioni dei miei tutti. Ugo (note 5) è già un giovanetto, e Le manda i saluti. Il memore affetto e gli ossequi del 
Cetraro, 10 settembre, 1910 
Suo sempre
 Giov. De Giacomo

_____________________________________________1 De Giacomo contribuì notevolmente alla raccolta di materiale per la Mostra di etnografia Italiana del 1911 (cf. Loria 1912: 16s.).2 Lamberto Loria (1855-1913), cf. nota 4 alla lettera 38-3729.3 Le lettere di Schuchardt a Loria sono conservate al Museo delle tradizioni popolari a Roma ma non ancora edite. Si tratta con ogni probabilità della lettera di Schuchardt a Loria del 21 novembre 1909, citata in Puccini 2005: 54, nota 69).4 Ferdinando Martini (1841-1928) (cf. Romanelli 2008) fu vice presidente del Comitato per l'Esposizione Internazionale del 1911 (cf. 
http://www.idea.mat.beniculturali.it/il-museo/la-storia/item/126-alle-origini-del-museo e Bellucci 2005:15).5 Ugo (nelle lettere anche Hugo) De Giacomo fu figlioccio di Schuchardt.