Illustre e caro Sge ed amico,
Innsbruck 21 XI 99.
Se le poche note bibliografiche ch’io le mando, tolte da un grande affastellamento di titoli e di date dell’amico Betz (note 1), che rividi io medesimo queste vacanze, possono giovare al Suo intento, io sarò felice d’averle forse risparmiato qualche inutile ricerca. La voce Sua autorevole non echeggerà nel  deserto e metterà a posto le cose. L’indirizzo attuale degli studi filologici (note 2) è decrepito e vuol essere rinsanguato. Ella dirà da par Suo quali cammini debbano percorrere la linguistica e la storia letteraria.
Tempo fa volevo scriverle, credo in occasione di una impertinentissima lettera del Dodgson (note 3) che pieno di bile contro di Lei voleva nientemeno che recarsi a Graz per sfidarla e giocare di spada. A quel pover‘ uomo  ha dato volta il cervello, ma ora è calmo, anzi, per colmo di follia scrisse di Lei ultimamente assai bene. Io stesso non ero punto disposto in tutto l’estate né alla calma né allo studio. Fui anche aggravato di malattia e costretto a letto per una ventina di giorni. Un breve viaggio in Italia mi rimise alquanto e mi rese tollerabile il ritorno ad Innsbruck.
In verità quest’anno mi trovo meglio senza comparazione dei tempi passati. Le ire sembrano  sedate nel seno di questa Facoltà. Io non ebbi mai nulla e non avrò nulla dai miei cosidetti colleghi, ma io debbo esser grato del riposo che mi concedono. Il Gartner (note 4) ha fatto a me ottima impressione ed è e sembra essere d’una modestia quasi eccessiva. A Lei illustre e impareggiabile amico mio debbo in origine anche questa calma che s’è fatta entro di me ed attorno a me. Ripeta Ella pure ch’Ella è ora inattiva, quanto pubblica ed io mi perito di quando in quando di leggere i suoi studi sagaci nella Zeitsch. del Gröber ed altrove, quando pubblica  che ha in capo. Il Parodi (note 5) gode nei cerchi fiorentini di grandissima riputazione ed è più che amico e collega, quasi fratello al Rajna (note 6). Gli scriverei io medesimo, s’Ella desidera e gli direi, naturalmente in tuono delicato, ch’Ella è un po’ offeso del suo obstinato tacere in materia che tanto Le sta a cuore. Io Le so dire (ed Ella sa bene che razza di adulatore io sia) che da un lato all’altro dell’Italia il Suo nome è veneratissimo.
Ancor una volta a cuore schietto Le dico: Non faccia caso delle piccole e grandi corbellerie e sgarbatezze degli uomini dotti. Non attribuisca a mancanza di stima od a petulanza ciò che appare essere puro capriccio infantile. Interpelli il Rajna su tale faccenda quand’Ella sarà a Firenze e udirà poi come il Parodi l’accoglierà. 
 Di me Le narrerò un triste caso. Tornato da viaggi, non so come avvenne, m’assalse tale cupa melanconia [sic] (male antico in me ed incurabile) tale estrema debolezza, d’aver quasi in avversione, in orror quasi il lavoro. Ho l’apparenza dell’uomo sano e vigoroso, ma l’organismo interno è scosso, lacero addiritura. Poiché tutto nella vita 
materiale mi sorride, il male deve avere radici profonde, da non potersi svellere. Seggo a tavolino cento volte e con disperazione cupa mi veggo incapace al lavoro riflesso. Poco fa in un impeto di sdegno distrussi non so quanti manoscritti. Giunsero le cose a tal punto ch’io mettevo pietà in famiglia. Si chiamò improvvisamente un medico ier l’altro e constatò in me tale  esaurimento di forze intellettuali, tale eccitamento nevroso da costringermi a sospendere per gran tempo ogni genere di studi. Appena appena m’è concesso il seguire le lezioni all’università che mi appaion vuote, insulse anch’esse.
Se troppo a lungo durasse questo miserando stato io sarei inutile a me ed al mondo. Non Le so dire quant’io sia angoscioso e triste. Ma a che prò contristarla con siffatte miserie?
Mi creda sempre con grande stima ed affetto

Suo devmo

A. Farinelli

_____________________________________________1 
Louis-Paul Betz (1861-1904), Literaturwissenschaftler und Komparatist, Studienkollege Farinellis in Zürich.2 
Hier ist keine Zeitschrift gemeint, sondern die „Richtung, die die philologischen Studien gegenwärtig einschlagen“.3  Zu Dodgson vgl. Lfd.Nr.  02-02876.4 Theodor Gartner (1843-1925), zunächst in Czernowitz, seit 1899 Romanistikordinarius in Innsbruck.5 
Ernesto Giacomo Parodi (1862-1923), ital. Romanist, seit 1892 am 
Regio Istituto di studi superiori; er stand in intensivem Briefaustausch mit Schuchardt.6 Pio Rajna (1847-1930), ital. Romanist, Prof. in Mailand und Florenz; auch er stand in Briefaustausch mit Schuchardt.