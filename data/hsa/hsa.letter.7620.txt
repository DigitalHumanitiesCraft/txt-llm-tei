Napoli (Ventaglieri 74)
 29 Luglio 1881 
Carissimo Professore Schuchardt,
Le ho spedito un manuale portoghese del Monaci e mio (note 1). Me ne voglia accusare ricevuta e dirmi anche se le piace ecc. Le ho acclusa una nota del Gandino (il migliore dei nostri latinisti, anzi l’unico addirittura) sulla etimologia di otta (= 
ora (note 2)) . Me ne dica il suo parere: di questo La prego più vivamente che di tutto il resto. Ho riletto in questi giorni tutti i tre volumi del Vokalismus des Vulgärlateins, con la penna in mano, riassumendo tutto (note 3). Scommetto che lei non avrebbe questa pazienza di rileggerlo! Bel libro sempre, e pieno di precorrimenti agli studi posteriori di tutti i romanisti. Peccato che le parole non siano in ordine cronologico e geografico. Questa mancanza leva molto valore al libro. Che ne resta però sempre pienissimo. Nel Centralblatt ha discorso lei una volta del ditt. oi delle Puglie, degli Abruzzi ecc. Mi saprebbe dir precisamente dove? (note 4) – E in Italia quando si farà vedere?
Suo
F. d’Ovidio

_____________________________________________1 Si tratta del secondo dei Manualetti d’introduzione agli studj neolatini, composti da E. Monaci e F. D’Ovidio, Imola, Tip. d’Ignazio Galeati e figlio, 1881.2 Cfr. L’italiano otta e il suo prototipo latino, in RFIC, IX, 1881, pp. 529-538; l’autore, Giovanni Battista Gandino (Bra 1827-Bologna 1905), era ordinario di Letteratura latina presso l’Università di Bologna.3 D’Ovidio si riferiva alla poderosa quanto celebre monografia di Schuchardt, Vok. Vulg., sviluppo della dissertazione con cui si era laureato a Bonn nel 1864.4 Articolo non individuato. Schuchardt aveva parlato del vocalismo di alcuni dialetti italiani (ma non del dittongo pugliese-abruzzese oi) nella recensione a Napoleone Caix, Osservazioni sul vocalismo italiano, Firenze, Tip. ed. dell’Associazione, 1875, apparsa nel «Literarisches Zentralblatt für Deutschland», XXVI, nr. 41, 9 ottobre 1875, coll. 1329-1332.