Illustre e caro amico,
Torino, 19 IV 1920
Questo grande sciopero che ha chiuso le poste e ha paralizzato tutta la vita mi impede di rispondere subito alla Sua lettera che mi rivolse per Pasqua. E ora affido con ansie all’incerto e ignoto questa mia, che si smarrirà forse con altri miei scritti, e nuove ombre dovranno posarsi su di me.
Bisogna che la ringrazio dell’interesse che rivolse all’ultimo mio libro Francheparole (note 1), della accorata quanto schietta e aperta Sua critica. Bisogna che Ella rifletta che la libertà concessami in questo beatissimo mio paese era pure assai limitata e che è miracolo ancora se passarono le aspre critiche che disseminai nei miei discorsi. Non risparmiai il nazionalismo e l’imperialismo folle dei miei concittadini, ma non potevo entrare in particolari, nessuna allusione a fatti avvenuti poteva arrischiarsi, e il libro è  decisamente più filosofico che storico. Ma già nel dialogo Giusta guerra o atroce demenza (note 2), che le mandai tanti anni or sono, le idee e i sentimenti miei eran chiarissimi. Vedevo, prevedevo, condannavo questo capovolgimento dell’ordine e del mondo e imbestialire degli uomini.
Sapesse poi quali tormenti io ebbi dai nazionalisti fanatici! Ma io vivo miseramente qui a Torino; sono costretto a non parlare più con alcuni colleghi  pazzamente fanatici, che vorrebbero morto anche me, e desidero di cambiar dimora.
Benchè esortassi sempre invano in tempi tristi ad Innsbruck di accordare a Trento l’autonomia che meritava e vedessi con dolore le pazzesche oppressioni dei pangermanisti di quell’epoca, non ho certo applaudito all’annessione dell’Alto Adige, e ad un suggello d’italianità posto alle terre e città di perfetto e completo carattere tedesco, e so bene quale anima sia la lingua di un popolo. Raccomandai sempre moderazione. Ed è fortuna ancora che non spadroneggino in nessun modo gli Italiani lassu e non premano punto col loro dominio. Le assicuro che a Bolzano  dove fui ultimamente, appena sventola una bandiera italiana, a quella simpatica cittadina non è punto tolto il Suo carattere, tutte le iscrizioni tedesche sono rimaste, pochi soldati italiani passeggiano sbandati. Immagini invece l’orgia germanizzatrice prodotta dai fanatici alla Rohmeder (note 3), Meyer  (note 4) e comp.i nel caso di una vittoria e conquista nel senso inverso! Di italianità non sarebbe rimasta la minima traccia.
E anche l’invocata autonomia si accorda! E il viaggio a Roma del  bravo Rennert  (note 5) è garanzia sicura di un buon accordo dei popoli. Ho la certezza che nessuna violenza sarà fatta nel temporaneo possesso di una terra che evidentemente serberà sempre il suo carattere inalterato e si svolgerà con una indipendenza non mai accordata a Trento in tempi passati.
Ora sono ancora fresche le ire, questa pace ha più sapore di guerra della guerra stessa, ed io grido ai venti  il mio povero vangelo di eguaglianza e di tolleranza, di libero sviluppo. Ma tempo verrà, bisogna avere fiducia, che queste misere barriere tra popoli cadranno. Sarà breve, sarà lungo il martirio, l’aspettativa, la preparazione, il rifacimento della vita?
Avevo ideato una grande rivista: Letterature moderne (note 6)che avrebbe collegati tutti i popoli nell’armonia più stretta  della loro cultura e del loro pensiero vivente. Ma la grande tristezza dei tempi e degli uomini e l’impossibilità di comunicare ancora e di avere libri mi obbliga a rimandare questo lavoro di unione e di pacificazione. E forse morrò prima di attuarlo.
Frattanto non dubiti, ch’Ella, fresco ancora di mente e di cuore e sempre altissimo su tutti i miseri che a vicenda si rodono, vive nell’animo di chi imparò ad amarla ed a rispettarla con inalterata costanza. Il pensiero a Lei, carissimo, sempre mi esalta e mi commuove. Tornerò presto a scriverle. Ora l'abbraccio.
Suo
Arturo Farinelli

_____________________________________________1 Vgl. Lfd.Nr. 
107-02981.2 Farinelli, 

Giusta guerra o atroce demenza? Gmunden 25 sett. 1914
, Turin 1914.3 
Wilhelm Rohmeder (1843-1930), Schulrat u. Präsident der Landeskundlichen Kommission für Bayern, Vf. von 

Das deutsche Volkstum und die deutsche Schule in Südtirol
, Wien 1898.4 Vermutlich 

Edgar Meyer, Vf. von 

Zur zukünftigen Gestaltung Südtirols
, Graz 1917 bzw. zuvor „Turnfahrt in die deutschen Sprachinseln Südtirols“, 
Festschrift und Führer zum 5. Deutschen Turnerbundesfest in Innsbruck am 20., 21. und 22. Heuerts, Innsbruck 1907, 46-52. Meyer (1853-1925) war Maler, Professor an der Kunstschule Weimar und Gründer des 
Tiroler Volksbundes.5 Vermutlich verschrieben für 
Karl Renner (1870-1915), österr. Politiker, 1918-1920 Staatskanzler, leitete die österr. Delegation bei den Friedensverhandlungen in Saint-Germain.6 Vgl. Briefkopf Lfd.Nr. 114-02988.