Budapest, 30/XI. 1899
Mélyen tisztelt Tanár Úr!
Amint megígértem, folyton kérdeztem a kívánt kultúrális szókról olvasóimat, hogy adjanak fölvilágosítást. Eddig a következő válaszokat kaptam:
(Naszód-Erdély) Halászati szerszámok: sacul, ciorpagul, leasa, virsa, restoaca. Télen furcuta-val fogják a halakat.
Fonó szerszámok: fusul, cujeica, (=furca), rascitorul, virtelnita, mina, urzoale.
Szövő szerszámok: statevile (zvan), surulire (z), talpigii, briglele, itele, spata, tindeica, fusceii, zavorul, vergelele, slobozitorul. Ugyancsak Naszód környékén a mreja (=háló) szó helyett mondják még roc.
Közbevetőleg említem, hogy a rocucala talán valamelyes összefüggésben áll a resuci szóval (batuci (note 1) – batucala).
(Globu-Craova, Krassó -Szörény m.): 
rocucala. Itt küldöm egyúttal a levelet. Akad Gráczban román fiatal ember, aki a részleteket lefordítja.
(Rozavlea, Máramaros m.) Ennek a levelét is küldöm. úgyszintén az opaticzai levelet (Temes m.).
A fölhívást még mindig hirdetem lapomban s amint választ kapok, rögtön tudósítom Tanár Urat. Új évtől kezdve megjelenik lapomban egy kérdő ív, melyben a román mesterműszókat akarom összegyüjteni.
Feleségem szívből üdvözli. Fogadja őszinte nagyrabecsülésem kifejezését.
Alexics György

_____________________________________________1 
Schlagen.