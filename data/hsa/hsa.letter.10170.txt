Torino, 13 di Marzo 1904
 Illustre sig. professore;
 Un poco di tempo addietro il Senatore Ascoli ebbe la bontà di trasmettermi un suo cortese foglietto, nel quale sono dette di me le cose per me più lusinghiere. (note 1) Perdoni se non La ringraziai issofatto, trattenuto come fui da varie e moleste occupazioni di scuola. In primo luogo Le sono molto obbligato dei graziosi auguri che Ella mi rivolge per un avvenimento lieto e desiderato da lungo tempo. Cagioni indipendenti affatto dalla nostra volontà avevano impedito per un pezzo alla mia cara Signora e a me il compimento legale dei nostri voti. Ora finalmente siamo paghi, e riconoscentissimi per la meta raggiunta anche al Senatore Ascoli; il quale non solo ci ajutò efficacemente, indirizzandoci per le faccende di legge a un ottimo avvocato Suo amico, ma pose il colmo alla sua cortesia regalandoci nella fausta occasione un magnifico servizio di argenterie. 
Spero che la tranquillità presente valga a rendermi  più facile il ritorno agli studj interrotti, che Ella così amabilmente desidera che siano ripresi da me. Non sono degno di certo del titolo di “romanista”, col quale Ella mi conforta a perseverare nelle indagini bascologiche, migliorandole. Comunque, spero che non mi tornerà inutile quel tanto che fui suscettibile di apprendere anche su questo terreno, valendomi degli alti insegnamenti del Senatore Ascoli, e di quel tirocinio che dovetti fare all’accademia di Milano. Solo mi rincresce che non potrò fare tanto, e tanto presto quanto vorrei. Alla scarsezza del mio tempo libero dei doveri professionali, e alla relativa difficoltà di trovare súbito mezzi di pubblicazione, ora s’aggiunge anche la condizione miserevole in cui s’è ridotta la 

Biblioteca universitaria di qui. Ma se c’è cosa che possa valere ad agguerrirmi contro questi vari ostacoli (di materiale pressoché pronto ce n’avrei in discreta copia), quella è senza dubbio la benevolenza che mi è dimostrata da Lei e dal Senre Ascoli colle Loro esortazioni. 
Eppure anche di questo me Le professo sinceramente grato, confermandosi da’ Lei divmo e obbl. servre
 Claudio Giacomino
 Corso duca di Genova, 3 – Torino.

_____________________________________________1 Es konnte nicht festgestellt werde, worum es hier geht.