Nagyságos Tanár Úr!
Engedelmet kérek, hogy nem válthatom be amaz ígéretemet, hogy a fél évre Gráczba megyek. A dolog nem rajtam múlt. Pénz kérdése az egész. Stipendiumot nem kaphattam, nekem meg csak 70 frt. az összes vagyonom, ilyen körülmények közt nem mertem elindulni, hogy az egész fél évig ilyen csekély összegböl megéljek. Ha legalább tudnék jól németül, akkor elmentem volna azzal a reménnyel, hogy ott kaptam volna valami foglalkozást. így azonban  Pesten kell maradnom s havi 30 frt. fizetéssel tanítanom magyar és latin nyelvet a gyakorló gimnáziumban. Pedig az lett volna egyedüli vágyam, hogy Tanár úr oldala mellett tölthessek egy fél évet, hogy ezt nem tehetem, érzem a jövőben is érezni fogom milyen nagy csapás reám és tudományos fejlődésemre.
Nem tudom, megkapta-e Tanár Úr füzetkémet, a melyben Réthy (note 1) munkáját bírálom meg. Én nemsokára befejezem az oláh irodalomtörténetet, melyet a nyáron írtam s bele fogok az oláh nyelv albanizmusaiba. Óhajtanám tanulmányozni  az olasz dialektusokat, kivált az éjszakiakat, de nem találok egy olyan könyvet, a mely ezeket alaposan tárgyalná. Ha talán Tanár úr lenne olyan szíves egyet ajánlani, ha mindjárt olaszul is van írva, majd csak elolvasom szótár segélyével, rendkivül hálára kötelezne. Ismerni szeretném keletkezési menetét és természetét az egyes jargonoknak, de nem tudok egy olyan munkához hozzáférni, a mely e kérdést alaposan tárgyalná. E tekintetben az idevaló könyvtárak rendkívül szegények. Óhajtanék sokat, igen sokat tanulni, hiszen én még abszolute semmit se tudok a román filológia köréböl és nincs itt ember, a kihez forduljak. Rákossy, a franczia tanár, Messi, az olasz és Román “Sándor”, az oláh nyelv tanára, nyomorult nyelvmesterek. Igazán szégyen,  pofoncsapása a tudománynak, hogy ilyen emberek képviselik a román filológiát az egyetemen. Engedje meg, hát, ha nem is lehetek abban a szerencsés helyzetben, hogy személyesen jelen lehessek Tanar úr körében, legalább néha-néha fordulhassak szíves tanácsához és útbaigazításához.
Igen szépen kérném, ha a múltkori és most küldött munkámról (note 2) egy kis bírálatot írna, vagy tudatná velem róluk nézetét.
Ezzel maradok Tanár Úrnak 
Budapest, 1888 27/IX
alázatos szolgája:
Alexics György
Bulyovszky ucca 6.fz.
 Magyar-Nyelvőr
 szerkesztőség

_____________________________________________1 
László Réthy (1851-1914), ungar. Archäologe und Ethnograph, Spezialist für antikes Münzwesen.2 Bereits im ersten Brief (00031a-b) erwähnt: Magyar elemek az oláh nyelvben (1888). ?