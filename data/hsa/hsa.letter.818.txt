Firenze, 8 ottobre 1903
Caro Amico,
Desiderate alcuni ragguagli sulla famiglia Rhys, quale io ebbi a vederla nello scorso agosto? Del padre e della madre è superfluo che si parli, poiché ben li conoscete. La vostra piccola amica di ventisett’anni fa e la sua sorella minore Olwen sono due intelligenti, colte e simpaticissime ragazze. La sig.a Reville, suocera di Paul Meyer, parlando di loro a Dieppo prima che io e il genero suo si passasse in Inghilterra, deplorava che non avessero ancora preso marito; per la ragione, ella crede, che, sotto il rispetto intellettuale e morale, non devono essere di facile contentatura. E certo a buon diritto.
Peccato che non siate andato a Parigi nell’inverno del 1901-2, salvo errore! Avreste trovato la sig.na Myfanwy in casa Meyer, e sarebbero state frequenti le occasioni di vedervi anche la sig.na Olwen, per la quale non c’era posto quale ospite stabile. Erano entrambe venute per ragione di studi; e si trattennero dei mesi. Chiaro come, mediatrici le figliuole, si sarebbero agevolmente ristabiliti i rapporti col babbo.
Ora voi ricorrete a me, mediatore incomparabilmente meno efficace; tanto più che col professore mi trovai solo il giorno dell’arrivo a Oxford, essendo egli poi partito l’indomani mattina per andare nel Paese di Galles per andare a rivedere un’iscrizione. Avrei nondimeno voluto tentare; e mi domandavo, se in mezzo non potesse esserci l’invio della vostra stessa lettera. Ma ho potuto fare di meglio. C’era qui sempre, seppure fosse sulle mosse, Paul Meyer, che anche da ciò che ho detto sopra voi vedete, quanto sia legato strettamente ai Rhys. Gli dissi dunque del dispiacere e del desiderio vostro; ed egli s’è assunto molto di buon grado di adoperarsi a dissipare le nubi non appena si presenti l’occasione.
Che il collega 
Gröber fosse stato, fosse o stesse per venire a Firenze, ignorai affatto fino alla lettera vostra. Dopo, interrogando, sentii dire che era stato visto per gli Uffizi. Mi detti a cercare conto in vari alberghi; ma senza frutto. Ora sarà più che probabilmente partito. Credette egli che io fossi sempre fuori? O si trattenne assai poco? Mi spiace tanto più, in quanto conosco anche la famiglia.
Vi stringo cordialmente la mano e spero di vedervi capitar qui, uccel di bosco come voi siete,

il suo aff.mo

Pio Rajna

