Roma 5 giugno 74

Pregmo Signore,
Io sperava ch’ Ella venisse a Roma in Primavera, come m’avea fatto sperare in una sua lettera. (note 1)Quod differtur non aufertur, (note 2) ed io spero di vederla in Autunno o nell’ Inverno ¬– Quanto alla parola Ritornello ha presso di noi due significati: in uno corrisponde al 
Refrain, nell’altro allo 
Stornello.
Quanto alle gare poetiche de‘ nostri popolani, io debbo confessarle di non averli mai sentiti intrecciar le rime al modo da Lei indicatomi. Io li  ho sempre sentiti alternare le Ottave. Qualche volta il poeta che sottentra, ripiglia nella rima del primo verso la rima de‘ due ultimi versi dell’ottava precedente; ma ordinariamente ogni ottava procede nelle rime affatto indipendente dalle altre. Io ho sempre sentito improvvisare a questo modo, e così pure i miei amici che ne ho interrogati. D’altra parte il modo d’intrecciare le rime da Lei indicatomi, mi pare troppo artificioso e difficile per l’uso del popolo.
Le confesso ch’io non ho molta tenerezza  per la poesia popolare romana. A me pare che al nostro popolo manchi affatto la fantasia e il sentimento poetico, e mi pare che lo dimostrino le Raccolte di Antonelli, (note 3) quella del Visconti, (note 4) gli scorrettissimi Römische Ritornelli (note 5) e la Raccolta che se ne trova nella Strenna Romana. (note 6) Io stesso un tempo ne ho raccolti circa mille che serbo presso di me, perché non mi pare che meritino l’onore della stampa, eccetto alcuni pochi. Eccone un saggio.
Fiore d’abeto
Non sete bona manco a ‘nfila n’ago
E pretennete de trova‘ marito!
¬¬¬¬¬¬¬¬¬¬¬¬¬¬¬¬¬¬¬¬¬_______________________________
Fior de granato,
Lasciate sta le donne ch’han marito,
Ce so‘ le zitelluccie a bon mercato
Fiore de ruta,
M’hai fatto mozzicà tutte le deta,
M’hai detto de veni‘, non sei venuta.
Fiore de rampazzo,
Ajútame, sorella, sto‘ nel posso;
Se me butti un rampino, me c‘ attacco.
E così di seguito. L’unica, a parer mio, completa e stupenda espressione della lingua, de‘ sentimenti e de‘ costumi del nostro popolo, l’unico interprete del volgo romano è il Belli; del quale sto ora raccogliendo materiali per scriverne la Vita, che pubblicherò con gran numero di sue cose inedite. (note 7)
Io sono verso di Lei tanto colpevole che mi vergogno. Mi scusino il cambiamento di casa, e mille fastidi supravvenutimi. Io m’auguro ch’ Ella venga a Roma, per cancellare dal suo animo quella trista idea ch’ Ella deve avere di me.
Mi creda sempre

Devmo
D. Gnoli

_____________________________________________1 
Nach Romaufenthalten 1864 und 1868 ist Schuchardt erst 1877 wieder nach Rom gekommen.2 „Aufgeschoben ist nicht aufgehoben!“3 


Giuseppe Antonelli, Emporeo artistico-letterario, ossia raccolta di amene letture, novità, aneddoti ecc. con disegni, Venezia: Antonelli, 1846.
4 Raccolta di storiette curiose, eleganti, e ridicole insiememente morali per utile trattenimento agli Amatori della pura e moderna Lingua Italiana, data in luce da Carlo Visconti, Maestro di Lingue nel Seminario di Haldenstein, colle Annotazioni Tedesche, Lindò [Lindau]: Otto, 1765.
5 

C. Blessig, Römische Ritornelle, Leipzig: Hirzel, 1860.
6 Strenna romana storica-scientifica illustrata redatta dai collaboratori del periodico la palestra del clero e pubblicata dall'editore Quintilio Benini, Roma: Tip. Sociale, 1885ff.
7 

Domenico Gnoli, G. G. Belli e i suoi scritti inediti, Firenze: Le Monnier, 1878 (aus Nuova Antologia).
