Portici 15 Settembre (note 1)
Mio carissimo
Torno ora da un giro pel Molise e gli Abruzzi, fatto per veder di scuotere da me i rimasugli dell’influenza. L’aria dei miei monti m’ha giovato, ma il rimasuglio principale, un dolore lombare e sciatico al lato sinistro, me lo son riportato qui tale e quale. Ci vuol pazienza! Bisognerà cingersi i lombi di rassegnazione. Per ora non ho intenzione di muovermi più di qua, dove con vivo desiderio ti aspetto _ Non conosco l’etimologia del nome Montefrédini, ma certamente esso non è un diminutivo. I cognomi diminutivi, così frequenti in Toscana, sono tra noi relativamente rari. Quando pur vi sono, non ritrarrebbero mai l’accento; salvo i possibili casi di deteriorazione per falsa analogia, dei quali bensì non ne ricordo neppur uno (note 2) _ La mia famigliola ti saluta e io sono il
tutto tuo
F. d’O.

_____________________________________________1 La cartolina è indirizzata «All’illustre prof. Hugo Schuchardt, Hôtel Weiss, Castellammare di Stabia». 2 Non si conserva la lettera di Schuchardt a cui risponde questa cartolina di D’Ovidio; non sappiamo dunque perché Schuchardt fosse interessato a questo cognome. Si può forse ipotizzare un collegamento con Francesco Saverio Montefredini (Spinazzola 1827-Napoli 1892), critico letterario e teatrale. Il cognome, oggi quasi estinto, si trova soprattuto in Campania e va probabilmente associato al toponimo 
Montefrèdane, comune dell’Avellinese, composto con un personale germanico Fredane, Fridane (consulenza privata del prof. Enzo Caffarelli).