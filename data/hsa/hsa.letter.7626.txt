Napoli 18 maggio
Caro Schuchardt,
Era passato più volte in mente a me di proporre che passassimo qui alla seconda persona del singolare. Ma me ne trattenne la riverenza (non dico per celia) verso un collega più provetto di me, che era già un uomo celebre quando io esordii nella vita glottologica. Ora che tu sei stato il primo, accolgo con gratitudine e con viva compiacenza la proposta. L’affetto e la conformità delle idee e dei sentimenti adegua anche le differenze. Mille grazie dunque, e di vero cuore.
Venne qui il tuo reclamo e ci aggiunsi il mio. Ci ho guadagnato che la posta mi usa più attenzioni. Forse il guadagno è stato tutto mio.
Le mie figliuole ti ringraziano della tua favolosa (perché eccessivamente benigna) indulgenza per loro (note 1). La mia signora ti saluta.
E tu salutami il carissimo Meyer, con la cui grammatica greca ho passato altre giornate recentemente (note 2). S’è ancora ammalato? Mi vergogno di dire che ancora gli ho da scrivere.
Addio, carissimo. Tuo 
Fd’Ovidio

_____________________________________________1 Sul reclamo e sul regalo di Schuchardt alle figlie di D’Ovidio, non giunto a destinazione, cf. la lettera XIV, CASNS, FDO, HS 06.2 Cf. G. Meyer, Griechische Grammatik, Leipzig, Breitkopf und Härtel, 1880. È probabile che D’Ovidio avesse utilizzato questo manuale per il suo corso di Grammatica latina e greca, insegnamento di cui fu incaricato presso l’Università di Napoli dal 1882 al 1900 (cf. D’Ov.-D’A., I, p. LIV).