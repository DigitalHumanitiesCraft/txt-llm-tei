[Vermerk auf Vorderseite: dringend]
Illustre Professore.
Di ritorno da una non breve assenza (sono stato a sostener gli esami per la libera docenza in Lingue Neo-Latine), ho trovato ieri sera il Suo dono prezioso, (note 1) e stavo per ringraziarLa, quand’ecco il Suo saluto graditissimo da Genova. Io non ho parole per dirLe la commozione che mi ha fatto questa novella prova del Suo affetto, della Sua grande benevolenza! S’Ella, passando da Torino, credesse di trattenersi qualche ora in casa mia (Via Lamarmora 35), mi farebbe un piacere da non si dire; Le presenterei la mia povera Madre. O verrei io ad ossequiarLa, s’Ella lo preferisse. Le mando questa mia a Graz nella speranza Le sia subito recapitata. – La Sua correzione, e doppia correzione, è giustissima; gorro è femm. e non so da dove mi sia uscito quel m. e la forma di Lacanau ha O̠ non Ọ, e così è di fatto ancora nel mio manoscritto. Con profonda osservanza ed ammirazione e riconoscenza m’abbia sempre per il 
di Lei devot.mo 
Clem. Merlo

_____________________________________________1 
Schuchardt, Hugo. 1906. 'Roman. gorr-'. In Zeitschrift für romanische Philologie 30: 210-213.