Firenze, 5 maggio 1905
Caro Amico,
Voi avete fatto al 
Mussafia un dono, nel quale le vostre doti di indagatore pertinace e acutissimo, di erudito profondo, di uomo di cuore e di gran signore vengono ad assommarsi; e del dono rendete generosamente partecipi gli amici. Vi ringrazio di cuore. E come nobile la chiusa, e che beatitudine sarebbe se di qui e di là dal confine si sentisse da molti a codesto modo. – Il Mussafia, purtroppo, è ritornato allo stadio tormentoso da qualche settimana; e ciò rimette in forse il suo rimanere fra noi. Aveva già preso casa! Ma voglio sperare che le cose miglioreranno, per quanto sono suscettibili di miglioramento, e ch’egli potrà restar qui, dove, sotto più rispetti, s’è trovato assai bene. E voi verrete a vedercelo tra non molto. Un’emigrazione l’ho fatta io pure: da Via Cavour 84 a Piazza D’Azeglio 13.-
Vostro aff.mo
Pio Rajna

