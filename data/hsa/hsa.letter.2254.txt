13 Aprile 1911
Illustrissimo Signor Consigliere Aulico!
Il signor Dr. de Marchesetti, giorni or sono prima di partire per la Spagna, m’interpellò circa il mio silenzio verso di Lei. Io sinceramente Le dico, signor Consigliere aulico, rimasi meravigliato della cosa. Non ricordo bene se, nell’Ottobre o Novembre dell’anno decorso in seguito ad un gentile di Lei scritto, Le inviai una lettera con notizie risguardanti la chiusura dell’esposizione di Capodistria (note 1) e sull’impossibilità di acquistare modelli di reti esposte. Le comunicavo inoltre che le mie collezioni verranno collocate in locali appositi a Trieste in unione alla mostra permanente marittima (note 2) e di avvertirLa a tempo quando saranno ordinate.
Ora, devo ammettere che il mio scritto non Le sia pervenuto e che Lei abbia interpretato sinistramente il silenzio. Ciò mi dispiace immensamente, tanto più, che io sono un fervente ammiratore del Carissimo e Gentilissimo Signor Consigliere Aulico. Io voglio sperare che Lei vorrà dimenticare quest’incidente e continuarmi la di Lei preziosa benevolenza come per lo passato.
Il mio piccolo Museo di Pesca (note 3) sarà pronto per il prossimo Maggio e mi permetterò comunicarLe il giorno dell’apertura con la speranza di aver l’onore della di Lei visita.
Di nuovo mille e mille scuse, e con i migliori auguri di felicità per le feste Pasquali e cordiali saluti, a nome pure della mia famiglia, mi creda, Illustrissimo Signor Consigliere Aulico, con la più alta stima

Di Lei

affemo

Valle

_____________________________________________1 La Prima Esposizione Provinciale Istriana di Capodistria si chiuse il 2 ottobre 1910, cf. l’introduzione alla presente edizione.2 Istituita nel 1911, ad essa si suole far risalire la nascita del triestino Museo della Pesca (cf. l’introduzione alla presente edizione).3 Cf. l’introduzione alla presente edizione.