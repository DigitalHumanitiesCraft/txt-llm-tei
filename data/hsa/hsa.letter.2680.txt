Venerato Maestro, (note 1)
la Sua cartolina mi ha tolto un peso dalle spalle: ero in pensiero per Lei, e noi tutti di famiglia si trepidava per la Sua salute. Sarà un male passeggero, questo: la Sua fibra trionferà del male. Che sono settant’anni? Intorno a Lei, fiamma vivificatrice, arde la fiaccola dell’affetto della stima di quanti, nell’anelito insonne per il culto della Scienza, non si spezzano a’ duri travagli delle ricerche.
E ora che compie il Suo  settantesimo anno, accolga, Maestro, accolga i voti delle mie creature e gli auguri fervidissimi de’ miei. Lungamente sia conservato, sano e forte, all’affetto di tanti che, come me, l’adorano.
E un favore vorrei poterLe chiedere: un Suo ritratto. (note 2) Andrebbe tra i ricordi più cari della mia famiglia.
A Roma, dove credevo di trovarLa, ebbi notizie di Lei. Non so se il Loria (note 3) o il Baldasseroni (note 4) Le mandarono il mio telegramma da Cetraro. (note 5) Con vivo affetto perenne e stima profonda
Suo sempre
G. De Giacomo

_____________________________________________1 La collocazione cronologica di questa lettera è avvenuta in base agli auguri per il settantesimo compleanno di Schuchardt – il 4 febbraio 1912 – espressi da De Giacomo.2 Sembra che Schuchardt abbia in seguito inviato una cartolina con il suo ritratto (cf. 
lettera 51-3738).3 Lamberto Loria (1855-1913), cf. nota 4 alla lettera 38-3729.4 Francesco Baldasseroni, cf. nota 7 alla lettera 45-3735.5 Il telegramma in questione non è conservato nel lascito di Schuchardt, probabilmente perché, non essendosi stato a Roma, il linguista non lo ricevette mai.