Caro amico (note 1),
Grazie della tua carissima lettera, dalla quale però mi duole saperti sempre così nevrastenico come tu dici (note 2). Anch’io non mi sento gran lena di lavorare, ma spero di rimettermi al più presto in via: una via bene spinosa, come puoi intuire, per chi vi cammina con gli occhi abbagliati (note 3).
Giorni fa ti spedii sotto fascia due mie Memorie ed una del buon Avolio (note 4). Per pigrizia non le raccomandai, ma spero non si sieno smarrite. Mi farai sempre un gran piacere mandandomi gli estratti dei tuoi articoli nella Zeit. (note 5), perchè io non vi sono associato.
Mia moglie e le figliole ti salutano. Ricordami a Gustavo Meyer, e accetta gli auguri del nuovo anno dal tuo 
F. d’O.

_____________________________________________1 Nel timbro postale si legge bene solo il giorno; il 12, relativo al mese e che si intravede con qualche sforzo, è confermato dagli auguri del congedo finale; l’anno è congetturato sulla base di altri contenuti della cartolina.2 La lettera di Schuchardt non si conserva. Nel carteggio con D’Ovidio sono comunque frequenti gli accenni di Schuchardt a uno stato di prostrazione (influenzato anche dalle condizioni climatiche) che spesso rallentava o impediva il suo lavoro.3 Allusione al glaucoma di cui D’Ovidio soffriva da anni.4 Le due memorie dovrebbero essere gli estratti (entrambi pubblicati a Napoli, Tipografia della Regia Università, 1889) di lavori pubblicati da D’Ovidio negli AAN: il già cit. Un giudizio di Francesco De Sanctis smentito da un documento e Dieresi e sineresi nella poesia italiana (il secondo rist. in D’Ovidio, Versificaz. ital., pp. 1-62 e in Opere, IX.1, pp. 9-61). Sulla memoria di C. Avolio, cf. la nota 3 alla cartolina XXXIV, HSA, B 8458.5 ZRPh.