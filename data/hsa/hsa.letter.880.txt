 Milano, 22 maggio 1876.
Amico pregiatissimo,
Le rendo molte grazie pe' Suoi doni cortesi e proficui; e vengo a disturbarla con una preghiera che spero Le sia dato esaudire senza soverchio Suo disturbo.
Mi urgerebbe cioè d'avere (fosse anche a prestito e per pochi giorni): 'Foerstemann Ern., De Comparativis et Superlativis Linguae Grecae Comm., Halis 1844.' (note 1) Potrebbe la bontà Sua  comperarla a mio debito, o procacciarmela a prestito, e farmela a ogni modo tener súbito, per la posta? Le ne sarei rico-noscentissimo davvero, e La pregherei d'indicarmi ogni Sua spesa, acciò io ne La possa prontamente rimborsare.
Fra pochi giorni mi permetterò di mandarle un nuovo fascicolo dell'Archivio, e mi permetto sin d'ora di raccomandare alla Sua attenzione due o tre fra i 'Ricordi bibliografici' (note 2) che ci ho inserito. Chi sa quante belle cose Ella avrebbe ad aggiungere intorno a parecchi punti che si toccano in questi saggiuoli! E dovrò io proprio perdere la speranza che Ella mi dia qualche Suo contributo per l'Archivio? Mi mandi il Suo studio sul romanesco, e io glielo stampo in un batter d'occhio.
Quando s'incontra col prof. Pott (note 3), voglia, La prego, ricordarmi a lui con molta reverenza ed affezione; ed Ella voglia sempre un po' di bene
 al Suo affmo devmo

G. I. Ascoli.

_____________________________________________1 Ernst Wilhelm Foerstemann (1822 - 1906): De Comparativis et Superlativis Linguae Graecae et Latinae, Diss., Halle, 1844.2 G. I. Ascoli: Ricordi bibliografici, in: AGI 2 (1876), 395-458.3  August F. Pott (1802 - 1887), Linguist und Orientalist.