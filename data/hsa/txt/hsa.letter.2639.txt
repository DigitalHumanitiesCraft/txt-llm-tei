Cetraro (Calabria), 24-XII-1901
Mio Stimatiss: e Ill.mo Sig.r Professore,
Ricevo l’ultima cartolina, e subito rispondo.
Una volta, quando ero bambino, nel baule di una mia zia trovai una specie di fuso, che portava all’asta una specie di intaccatura a spira, ma non la vidi mai filare con quel fuso. Lo teneva come una cosa rara; e ora, dopo tante traversie della mia famiglia, non si trova più il fuso, e la zia è morta da 20 anni. In Calabria non ho mai visto fusi con intaccatura a spira. Quelli che conosco, li ho mostrati a Lei. (note 1) Non so se, camminando per questi paesi, potrei trovarne traccia. Mia moglie non ha mai visto fusi a spira; solamente una albanese di Spezzano (Cosenza) le disse, una volta che il loro fuso era differente del nostro: forse era semplicemente quello senza verticillo e fusaiolo. Mia figlia Olga continua ad essere molto ammalata. Luisa, mia moglie, ha avuto i prodromi del parto, che aspettiamo di giorno in giorno. Io mi vedo perduto in un maremagno! Scriva – La prego – al Mandalari: (note 2) mi trovi un po’ di lavoro e subito.
Auguri di salute

Suo sempre Giov.

De Giacomo

Mi raccomandi a qualcuno che può offrirmi lavoro. Perché non mi fa raccomandare dal 
Nigra? (note 3)
_____________________________________________1 
Non è stato possibile stabilire con precisione quando Schuchardt visitò la famiglia De Giacomo a Cetraro. Dalle lettere, in particolare dalla lettera 6-3696 in cui il De Giacomo accenna al ritorno di Schuchardt dalla Sicilia, affermando di credere che questi fosse passato per Crotone, pare potersi desumere che tale incontro ebbe luogo durante il viaggio di andata nei primi mesi del 1901.2 Mario Mandalari, cf. nota 2 alla lettera 
6-3696.3 
Costantino Nigra (1828-1907), filologo e diplomatico italiano.