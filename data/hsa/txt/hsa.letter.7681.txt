25 giugno 1902
Carissimo,
Eccoti una copia della dissertaziuncola che avesti la troppa bontà di accogliere in bozze di stampa (note 1). L’ho già data ad altri, e per averla tu già letta ero quasi quasi per dimenticarmi di spedirla anche a te.
Credo che altri t’abbiano già scritto che sei candidato ai Lincei, e in primo posto nella terna. Altri proponeva si mettesse in primo posto il Brugmann (note 2), ma io dimostrai come qualmente il primo posto toccava a te, e quell’altro aderì (note 3). Il trovarci d’accordo io e lui pareva cosa sì bella, che subito aderirono anche gli altri. L’esser primo o secondo nella terna dei candidati è cosa di gran momento, perchè quasi sempre, il primo è quei che risulta nella votazione di tutta l’Accademia. Spero dunque di salutarti, a mezzo il luglio, lincèo; mentre adesso, poveretto, non sei che semplicemente lìnceo (note 4)!
Le mie ti salutano e io di cuore mi dico
il tuo aff.mo
F. d’O.

_____________________________________________1 Cf. D’Ovidio, Reliquie, pubblicazione di cui Schuchardt aveva accettato la dedica.2 Il celebre indoeuropeista Karl Brugmann (Wiesbaden 1849-Lipsia 1919). Le ben note divergenze tra Brugmann e Schuchardt sul principio dell’ineccepibilità delle leggi fonetiche sono confermate dal loro carteggio: cf. Die Korrespondenz zwischen Karl Brugmann und Hugo Schuchardt, a c. di Herman Seldeslachts &amp; Pierre Swiggers, 2014: 
http://schuchardt.uni-graz.at/id/letters/1215.3 D’Ovidio alludeva a G. I. Ascoli.4 Cf. Tommaseo-Bellini, II, p. 1856, s.v.: «2. […] di Chi ha vista acutissima e perfettissima»; «3. Dicesi anche in senso figurato di Persona che ha l'intelletto perspicace».