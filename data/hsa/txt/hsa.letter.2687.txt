Illustre e Venerato Maestro,
La malattia che mi tiene in questo letto di dolori ha rovinato la mia famiglia che viveva del mio lavoro, al quale non posso, presto, ritornare. Alla nefrolitiasi s’è aggiunta la enterocolite col prolasso di emorridi. Avrei bisogno di cure molte e di un’operazione chirurgica che né qui né a Rossano i medici posson fare. Ma, tutte le mie risorse son finite, e ai miei cari – glielo confido con le lacrime agli occhi – manca il necessario, oggi…
Ho – ricordo – le mie copiose raccolte folkloristiche. Oh, se potessi trarre da esse, in questo triste momento della mia vita, un po’ di denaro! (note 1) Ma, a chi rivolgermi? Il povero Loria che voleva aiutarmi è morto! (note 2) Potrebbe Ella, generoso Maestro, consigliarmi? Ho proprio urgentissimo bisogno. Mi vedo perduto! Una figlia in collegio, a Catanzaro, alle altre creature manca il pane, oggi; io da questo letto volgo a Lei, fidente, il mio spirito.
Turbo la Sua quiete, è vero, ma perdoni al Suo per la vita
Giovanni De Giacomo
Cetraro (Cosenza), 21-IV-1913

_____________________________________________1 Non è noto se De Giacomo riuscì più tardi a vendere le sue raccolte di materiale folkloristico. Fatto sta che nella lettera che segue a questa quattro mesi dopo egli ripeté la sua volontà di voler vendere il materiale (cf. lettera 
55-3745).2 Lamberto Loria morì il 4 aprile 1913.