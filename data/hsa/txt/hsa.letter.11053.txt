Illustre Signor Professore,
Ricevo la sua seconda graditissima cartolina da Pallanza, e mi affretto a risponderLe. Appena mi arrivò il suo preziosissimo dono, quel suo splendido omaggio all’Illustre Mussafia, io Le diressi a Graz una lettera, in cui Le dicevo tutta la mia confusione e la mia profonda gratitudine.
Di “luogo” più non Le parlavo, parendomi soverchio ardire, da parte di chi è all’inizio di questi studî, il seguitare con Lei codesta discussione. Tantopiù che le sue idee in proposito furono esposte da Lei in modo mirabile, e più di una volta dal suo scritto “Über die Lautgesetze” in poi. 
Poiché Ella me lo chiede con tanta bontà, eccoLe, anche circa a focu, jocu, locu, ecc., il mio pensiero. Premetto che quest’esempio io non lo ricercai a bella posta ma lo scrissi come primo mi balenò alla mente. Dicevo, mi pare, in quell’ultima mia che, a mio vedere il –K- di focus, jocus, locus, doveva necessariamente confluire in uno stesso esito in ciascuna delle lingue romanze. Io trovo infatti nel rum. joc, foc, loc, nel friul. fûg, lûg, zûg, nel prov. fuec, juec, luec (a.prov. fuc, juc, luc), nel franc. feu, jeu, lieu, nello spagn. fuego, juego, luego (avv. &lt;loco), nel portoghese fogo, logo, jogo. L’italiano letterario, a lato di fuoco, giuoco, ci dà per vero “luogo”. Ma, innanzi tutto, la forma normale luoco è tuttaltro che ipotetica; la registra per es. il Fànfani (Pronunzia Toscana p. 405); loco è in Ristoro di Arezzo, ecc. ecc. Secondariamente, i dialetti di ogni parte d’Italia ci dànno anche per locu l’esito normale; cosò: mil. ög, gög, lög, berg. öc, löc, zöc, piem. (valsu.) feuch, gieuch, leuch, sard. (log.) fogu, giogu, logu, venez. ogo, logo, zogo, calabr. 
