Bologna, 9 nov 1913
Riverito Professore, 
La ringrazio cordialmente dell’ultimo invio e della gentilissima sua del 24 del mese scorso. E perdoni l’involontario ritardo.
Le parole del Brockelmann, del van Ginneken e del Viana, che Ella ha avuto la bontà di trascrivere per me, mi fanno naturalmente piacere e mi confortano a sperare che anche altri mi vorranno rendere un pò di giustizia.
Ora che il Brockelmann si mostra quasi disposto a ricredersi a mio riguardo, mi spiace di aver dato in Pron. pers.  (spec. pag. 68) un giudizio forse troppo severo dei suoi lavori.
Non so in che cosa mi abbia finora «corretto» il van Ginneken. Ad alcune sue osservazioni risposi, credo, esaurientemente per iscritto. A ogni modo preferisco sempre le correzioni al silenzio.
Intanto ho cominciato il III Saggio («Morfologia»), che spero riuscirà superiore ai due precedenti. Seguirà poi un IV Saggio di contenuto lessicale come base per il V ed ultimo Saggio, che comprenderà la fonologia. E con questa sarà terminata l’opera mia analitica. Se poi le forze mi basteranno, riassumerò il tutto in un «Manuale di glottologia generale», dal quale potrà estrarsi un compendio per divulgazione.
Tale il mio programma. Come  πάρεργα andrò scrivendo di quando in quando alcuni lavori di minor mole su argomenti speciali. Intanto è in corso di stampa un lavoro sul nome del cane e dei canidi, che mi fu suggerito da Lei stessa. (note 1) Io lo scrissi subito in pochi giorni, perchè avevo pronto il materiale da molto tempo; ma la stampa si è potuta iniziare soltanto ora. Io mi permetterò di mandarle le bozze del lavoro, che spero non le discpiacerà. Io credo di poter stabilire con sicurezza che i tipi principali dl nome ‘cane’ si riducono a due.
Con affettuosa devozione

suo

A. Trombetti

_____________________________________________1 Trombetti (1914).