Firenze, 7 aprile 1909
 Piazza D’Azeglio 13
Caro Amico,
Se mi fossi potuto opporre ad ogni manifestazione giubilare, non avrei tralasciato di farlo. Ma ignorai il disegno, e così non potei. Il disastro calabro-siculo s’incaricò bensì lui di sopprimere ogni dimostrazione locale per la data che s’era scelta, cioè per il 15 gennaio, che rappresentava il mio ingresso nell’insegnamento universitario, la bellezza di 35 anni fa.- Di bebbio = bivium non so dar notizie. Trebbio porta bene a supporlo; e sarà forse da spiegare così il nome locale Bebbio, che il Dizionario corografico di Amato Amati (note 1) mi dice essere una frazione del comune di Carpineti nelle vicinanze di Reggio d’Emilia. Dei Bebbii ne ho cercati fiduciosamente anche nel Repetti (note 2); ma la speranza è stata delusa. Quando vedrò il Parodi, ora forse a Genova, interrogherò lui pure su questo vocabolo.- (note 3) Il Loria sta girovagando per l’Europa in servizio di un’Esposizione Etnografica italiana da tenersi a Roma per la festa del 1911, della quale, appunto per ragione dell’iniziato Museo fiorentino, fu affidata a lui la direzione. Se saprò dove raggiungerlo, gli scriverò di provare di passare da Graz. Temo tuttavia che Graz rimanga lontana dalle sue strade. Attualmente suppongo che sia nell’estremo nord.- Il Vitelli s’imbarca oggi a Napoli per l’Egitto. Viaggio papirologico. È il quarto della serie.
Cordiali saluti.

Aff.mo

Pio Rajna

_____________________________________________1 Amati, A. 1875-1886. Dizionario corografico dell'Italia, Bd. 8, Milano: Vallardi.2 Wahrscheinlich Repetti, E. 1833-1846. Dizionario Geografico Fisico Storico della Toscana, 5 Bände mit Supplementband und Anhang, Firenze: [Eigenverlag].3 Cf. Schuchardt (1909) 'Sachen und Wörter. Furca; bifurcus (zu Ztschr. '08, 78)'. In 
Zeitschrift für romanische Philologie 33: 469-473. (Brevier/Archiv Nr. 590).