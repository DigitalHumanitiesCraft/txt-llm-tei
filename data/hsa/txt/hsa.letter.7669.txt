Mio carissimo (note 1),
La tua arguta lettera mi ha dato un momento di sollievo fra tante mie fatiche e affanni. Non ne posso più. Lunedì andrò a Roma, ove starò forse due settimane. Lì farò indagini sul tuo basco (note 2), e mi troverò anche con quel collega di Napoli (note 3) a cui devi il volume pescatorio (note 4). Gli farò io i tuoi complimenti, e credo che il solo nome del valoroso Alemanno (note 5) basterà a far che il donatore ti sia lui grato del dono. Spero che Palermo ti faccia bene. Salutami il Pitrè, se lo vedi (note 6). Ricevi i saluti di tutta la mia coorte, che desidera di vederti un po’ di più al tuo ritorno. Addio, Addio.
Il tuo
F. d’O.

_____________________________________________1 La cartolina è indirizzata «All’illustre prof. Hugo Schuchardt, Hôtel Trinacria, Palermo», città dove Schuchardt soggiornò tra aprile e maggio 1901: cf. HS Nachlaß, p. 632.2 La lettera di Schuchardt è andata smarrita. Non è possibile quindi sciogliere il riferimento al basco e alle indagini che Schuchardt aveva evidentemente chiesto di fare a D’Ovidio.3 Il senatore Luigi Miraglia (Reggio Calabria 1846-Napoli 1903), professore di Filosofia del diritto all’Università di Napoli. D’Ovidio si aspettava di incontrarlo a Roma, probabilmente al Consiglio Superiore della Pubblica Istruzione, di cui erano entrambi membri.4 Cf. La pesca nel golfo di Napoli, Napoli, G. Nobile, 1871. Il lavoro era stato presentato nel giugno 1870 dal socio Achille Costa al R. Istituto d’incoraggiamento alle scienze naturali, economiche e tecnologiche di Napoli, di cui Miraglia era stato eletto presidente nel 1900.5 D’Ovidio allude qui allo stesso Schuchardt utilizzando l’epiteto a cui amava ricorrere Ascoli per designare valenti studiosi di lingua tedesca: cf. ad es. AGI, IX, 1886, p. 104 (in riferimento a 
Meyer-Lübke) e XIII, puntata terza, 1894, p. 458 (in riferimento a 
Gröber).6 Giuseppe Pitrè (Palermo 1841-1916). In HSA (B 8864-8871) si conservano otto lettere del celebre pioniere degli studi etnografici siciliani. La seconda dell’8 maggio 1901 e l’ultima, non datata, sono messaggi lasciati da Pitrè a Schuchardt presso l’Hotel Trinacria di Palermo, che attestano la loro frequentazione durante il soggiorno del maestro di Graz nel capoluogo siciliano.