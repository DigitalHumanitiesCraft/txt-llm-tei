Milano, 9.1.'904.
Amico onorandissimo; 
il Premio si suol conferire la prima domenica del giugno (giorno della Festa dello Statuto), e le Commissioni si radunano nel maggio. S'era parlato, come saprete, di una probabile anti-cipazione che avremmo avuto questa volta, per combinare la data della premiazione con quella della festa secolare dell'Academia (l'anno primo del IV secolo).  (note 1) Di questa anticipazione non ho però sentito più nulla, e presumo perciò che sia cosa abbandonata.
Ma, venendo all'intrinseco, io sento il bisogno di parlarvi a cuore aperto; e sicuro come naturalmente sono della discrezione e della indulgenza vostra, mi permetto senz'altro di così parlarvi.
In me è vivissimo il desiderio che il Trombetti sia premiato, e viva la persuasione che gli spetti il premio tutt'intiero, la persuasione cioè che non v'abbia un altro concorrente del quale si possa ragionevolmente affermare ch'egli pure lo meriti tutt'intiero (nel quale caso, il premio andrebbe diviso in due parti uguali; unica spartizione che sia ammessa).- I difetti, anche organici, del lavoro del Trombetti, non sono pochi, nè lievi. Ma si tratta di un lavoro grandioso, che rivela una potenza intellettuale e una operosità, degne dell'ammirazione degli studiosi. E il sicuro costrutto del poderoso tentativo mi par questo: che ne risulti o ne sia accresciuto il convincimento dell'utilità generale di un'esplorazione comparativa, per la quale si oltrepassino i limiti di quegli aggruppamenti di favelle che dipendono dalla dimostrazione dell'identità primordiale del loro intiero organismo.
Questo è, suppergiù, il mio parere lungamente crogiolato. Ma sono inquieto. Non mi fido abbastanza dei miei criterj, e sento, che se il Trombetti non fa molti ritocchi al suo lavoro, la stampa ne potrà provocare opposizioni e censure clamorose, massime da parte dei 'routiniers'; sì che taluno possa poi credere che il premio abbia compromesso i giudici e l'istituzione. Ho perciò bisogno io stesso del conforto di un giudizio come il vostro, che vale cento volte il mio. E non vorrei d'altronde che il vostro giudizio, quando pur fosse non discorde dal mio, scemasse di peso dinanzi alla Commissione e all'Academia, perchè voi non aveste pesato il merito del Trombetti in confronto del merito degli altri.
Io non ho mai appartenuto all'ufficio di presidenza dell'Academia dei Lincei, e non c'entravo in quel pajo di Commissioni delle quali ha fatto parte, prima d'ora, qualche Socio straniero. Non vi posso perciò dire, se sia stata ammessa o s'intenda di ammettere per il Socio straniero una funzione diversa da quella del Socio nazionale. Presumerei veramente, a ben vedere, che no. Ciascun Commissario riceve l'elenco dei titoli a concorso, e lo avrete voi pure, nel caso nostro, ricevuto. Ve ne compiego, per ogni buon conto, un esemplare che mi avanza. Buona parte dei titoli a stampa son di solito conosciuti e posseduti dai Commissarj. Di quelli che abbiano ancora bisogno, fanno domanda al segretario dell'Academia, e così anch'io questa volta ho chiesto i titoli di 
Flamini e Della Torre.  (note 2) Volete che io prenda, per conto vostro, ulteriori informazioni? Disponete di me comunque vi piaccia. E vogliatemi sempre bene.
L'aff.mo div.mo vostro

G. I. Ascoli.

P.S.- Trascriverò al 
Giacomino le vostre buone parole.  (note 3)- Superfluo dire che i viaggi dei Commissarj sono a spese dell'Academia. E s'aggiunge il 'gettone di presenza' per le sedute pubbliche, lire 25 ciascuna.
_____________________________________________1  Die Accademia dei Lincei war 1603 gegründet worden.2  Es handelt sich um zwei weitere Mitbewerber um den großen Preis der 
Accademia dei Lincei. 
Francesco Flamini: 1) Contributi alla conoscenza della storia letteraria nell'età del Rinascimento; 2) Pubblicazioni dantesche; 3) Pubblicazioni varie di storia della letteratura e di metrica neolatina. - Arnaldo della Torre: 1) 
Storia dell'Accademia Platonica di Firenze; 2) Di Antonio Vinciguerra e delle sue satire; 3) La prima ambasceria di Bernardo Bembo a Firenze. Vgl. dazu: Rendiconti della Reale Accademia dei Lincei 12 (1903), 34.3  Vgl. 177-B29_8.