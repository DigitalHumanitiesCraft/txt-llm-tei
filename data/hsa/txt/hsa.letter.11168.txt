Budapest, I. Városmajor u. 49. I.1. 
 Rumăn 
 5/II. 1904 
Igen tisztelt Tanár Úr!
Ne méltoztasson neheztelni rám, hogy annyi idő óta nem adtam életjelt magamról. Ezt az időt tisztán a tanulásra szántam; különösen szláv nyelvészettel foglalkoztam. Most már elég jól beszélek s írok bolgárul is, sőt már az albán nyelvben is valamelyes eredményre jutottam. Ez idő alatt megírtam az oláh irodalom történetét (note 1); magyarul még e hónapban jelenik meg a Franklin Társulat kiadásában. Ez a társulat ugyanis kiad egy vállalatot: ” A világirodalom története”, melynek I. kötete (ó-kori népek irodalma) tavaly jelent meg s most a II. kötet (Román népek). Kész van németül is az oláh  irodalom története (Lipcsében fog megjelenni Amelang könyvkiadónál); ez a munka egy kötetet fog képezni a magyar irodalommal, amelyet Heinrich (note 2) ír. Heinrich azonban még nem fejezte be művét, talán csak a folyó év végén. – Irtam azóta néhány apróságot is, különösen román folyóiratokban s most jelenik meg román nyelvtanom II. kiadásban (note 3) magyarok számára.
Ha, igen tisztelt Tanár úr nem neheztel reám, én , őszintén mondhatom, nem tudnám semmi okát, hogy valamiért is haragudjam. A legnagyobb tisztelettel és szeretettel vagyok Tanár úr személye iránt, amitől soha semmi el nem tántoríthat. Sőt arra kérem, hogy szíves jóindulatát a jövőben is tartsa fönn számomra.
Tegnap volt előadásom az egyetemen, ahol amint tetszik tudni, magán tanár vagyok; rögtön kérdést intéztem hallgatóimhoz (68 darab van, mig Ciocaunak, a rendes tanárnak csak vagy 12-14), hogy ismerik-e a xipota szót? Én a pipota alakot csak a Bánságbol ismerem; a xipota alakot soha se hallottam. Az egyik hallgatóm Halmágy-ból (románul: Halmeag, Nagyküküllö megye) azt mondta, hogy náluk csak xipota-t mondanak s biztosított, hogy az egész Fogaras megyében (románul: tara Fagarasului) csak így mondják. A másik hallgatóm Nokrich-ből való (románul: Nocrich, németül: Neukirch. Szeben m.), náluk és szerinte a szomszéd falvakban is xipota alakot ejtenek. A többi hallgatóim (erdélyiek) nem ismerik a szót, helyette batuca-t mondanak, ami természetesen nem zárja ki, hogy ne volna valahol Erdélyben vagy teszem Moldvában használatban; a Bánságban amint emlitettem, széltiben járatos a pipota (csak így!). Ha a 
pipota alak él olyan nyelvjárásban, ahol a labiális változásokat szenved (a szótárak szerint általános keletű szó), akkor ilyen formáknak is kell lenni:
Pipota } pupota } ptipota} (?) tipota } pcipota } cipota 
Ich glaube, dass zwischen die Explosive und den Vokal noch eine Palatalis-epirans  wird eingeschoben. Der Gang dieser Lautveränderung, welcher auf dem Wege der Assimilation geschieht, ist folgender (z.B. bere (a be): trinken; bine, perd, pepten, picare (a pica): fallen:
be}bie}bde}(b)d’e
bi}bu}bdi}(b)d’i
pe}pie}pte}(p)t’e}pce}(p)ce
pi}pii}pti}(p)t‘i}pci}(p) ci
Eine dissimilirende Erscheinung ist im MRumänischen vorkommende che (auch dial in DR.) anstatt pie, z.B. pectus}(dr) piept}ptept}t’ept}pcept}cept}chiept}(MR. cheptu);

Petra}(dr)piatra}ptatra}tatra}pcatra}catra}chiatra (MR. Cheatra). In der „Psaltirea Scheiană“: cierdzi für pierdzi (V.7.) (Bocsánat, ha talán hibásan írok németül, azért tettem, hogy pontosan megértessem magam). Világos tehát, hogy a pipota szó az oláh hangtani szabályok szerint a 
xipola alakhoz nem juthatott el. Az utóbbinak csak egy f-el kezdődő szó felelhet meg (talán a ficat-ra gondol Tanár úr?); ez esetben a hangváltozás menete a következő, pl. ferrum}fier}xier}(MR)xer}serb
Talán a ficat+pipota szó eredménye a 
xipota?
Engedje meg, igen tisztelt Tanár úr, hogy én is egy kérdéssel alkalmatlankodjam. A magyar nyelvészetben azt hiszik, hogy a bojtár egy olasz bovitario-ból származik (csak a milanói dialektusban járatos szó);  az oláhban azonban mindenütt ismerik a boitar szót ”ökörpásztor” jelentésben, mint a magyarban. Én tehát azt tartom, hogy a lat. 
bovitarius eredetije az oláhnak s mert azonkivül pásztori kifejezés, az oláhból került a magyarba. A boitar-t Dame igy fordítja: ”gardeur de porcs” de ”ökörpásztor »-t is jelent. Van azonban egy boaita szó is, amely « hitvány, sovány marhát » jelent, (Cfr. ??? es Tiktin (note 4): « Wörterbuch »). Lehetséges-e egy lat. * bovita ? Avagy pedig a « boaita » oláhos képzés volna (t.i. elvonás) a boitar-ból? Vagy a boitar a boaita-ból van tovább képezve? Igazán nem mernék e kérdésben határozott választ adni s kérem Tanár urat, hogyha tud, kegyeskedjék valami módon  útba igazítani.
Feleségem szíves üdvözletét küldi. A fiam már nagy ember (elmúlt öt éves); valóságos Góliát zsebkiadásban. Ha Pestre tetszik jönni, kérem, ne kerüljön el bennünket; Budán lakunk, közel Katonához. 
Fogadja, igen tisztelt Tanár úr, változatlan őszinte tiszteletem kifejezését.
Alexics György

_____________________________________________1 1906 erschienen.2 Heinrich Gusztáv (1903-1911). Egyetemes irodalomtörténet I–IV., Franklin-Társulat Magyar Irod. Intézet és Könyvnyomda, Budapest.3 Alexics, György (1904). Román nyelvtan.4 
Hariton (Heimann) Tiktin, 1850-1936. Deutsch-Rumänisch Romanist.