Dogliani 17 luglio 73

Carmo Sig. Professore,
Ora verrebbe la volta mia. Ella ogni qual volta mi scrive pare si accusi di essere tardo nel rispondermi, mentre il piú delle volte di risposta non v’è bisogno. Or sono piú di sei mesi che ricevetti da Lei a Pisa l’annunzio del suo trasferimento all’Universitá di Halle. Ne resi tosto consapevole il prof. D’Ancona dal quale ebbi incarico di congratularmi con lei a nome d’entrambi. Ed a questo mio dovere veda come tardi sodisfaccio!
Però in queste ultime settimane ho ritardato a bello studio. Ella mi aveva lasciato travedere nell’ultima sua lettera la possibilitá, o vorrei dir meglio la probabilitá di venire in 
Italia quest’autunno. Io volli aspettare a scriverle in tempo molto prossimo affinché se ne ricordi, che in tal caso l’aspetto a Dogliani a passarvi quanto tempo Ella vorrá, e che quanto sarà  piú lungo, tanto sarà maggiore il piacere che mi procurerà. In casa non siamo che io e mia madre, quindi non avrà disturbi. Una modesta cameretta, una tavola come si usa in paese, e poi uva e fichi dei nostri poderi da saziarne una compagnia di soldati. E tutto questo poco così di cuore, che noi ci terremo poi sempre onorati d’averla avuto ad ospite.
Per venire a Dogliani deve percorrere la linea ferroviaria da Alessandria-Cavallermaggiore fin alla stazione di Bra ove troverà due volte al giorno l’omnibus che per 2,25 lo (note 1) porta fino a Dogliani. Ma desidero che se Ella si risolve a venire mi annunzii il giorno dell’arrivo che verrò ad incontrarla.
Quell’ostinata malattia del petto che mi travaglia da due anni volge in meglio, e se non mi illudo pare che volga al suo termine. Pur forse non sarà prudente che già nell’anno venturo io affronti le fatiche di prof. ginnasiale ed a questo proposito non ho ancora preso alcuna decisione. Non è improbabile che io vada a passare  l’inverno a Roma; nel qual caso forse la pregherò di un suo biglietto di visita con cui presentarmi al prof. 
Lignana. (note 2)
Stia bene; il Prof. 
Flechia che vidi un mese fa a 

Torino mi lascia di salutarlo. Mi disse che è sepolto negli studi di dialettologia. Sarà per questo che dà pochi segni di vita!
Suo devmo

Placido Cerri

_____________________________________________1 Man würde „la“ erwarten.2 Giacomo Lignana (1830-1881), ital. Orientalist; vgl. HSA 

06461.