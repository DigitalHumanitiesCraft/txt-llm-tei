Illustre e venerato Professore.
Il corso che desidera studiare scientificamente il dialetto, tanto trascurato e purtroppo non lontano a perire, della sua isola, potrà ricorrere oltreché al lavoro del Guarnerio, inserito nei voll. dell’Arch. Glottologico ch’ella ricorda, alle rassegne dello stesso pubblicate nello Jahresbericht del Volmöller. L’autore, diligentissimo, vi ha tenuto il massimo conto pur della pubblicazioni minori che riguardano il folk-lore, la letteratura ecc.
Le sue linee, piene di profonda tristezza e di benevolenza per me, non potevano non commuovermi vivamente. Io che so per prova cosa sia la nevrastenia e il sentirsi ridotto da un’ora all’altra in condizioni fisiche e morali angosciosissime, Le auguro con tutta l’anima tregua alle sofferenze. Così potessi esserLe vicino e # su me stesso una parte! Le mandai quelle pagine perché a H. Schuchardt, come all’amatissimo Maestro mio, ch’io accomuno in un solo affetto, fatto di reverenza e di gratitudine, ho mandato e manderò sempre una copia di quanto scrivo. Se Le ho recato senza volerlo dolore, gliene chiedo perdono. Le differenze di metodo che separano me debolissimo da Lei infinitamente grande, per dottrina e acutezza d’ingegno, lasciano intatta la ammirazione che Le voglio e che non potrebb’esser più grande. Così Le rassomigliasse anche in piccolissima parte uno, uno solo, tra i giovani che militano in campo diverso dal mio! Ma io non vedo che vacuità e sfrontatezza, e scambio dell’animo squisitamente nobile e gentile di H. Schuchardt, volgarità plebea a mala fede.
Le augura ogni bene il dev.mo e ricon.mo
Suo Clem. Merlo

