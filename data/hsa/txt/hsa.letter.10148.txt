Milano, 2 di Novembre 1895
 Illmo sig. professore,
 Questa mattina ho ricevuto, insieme colla sua gentilma cartolina, anche la preziosa trattazione intorno al ‘carattere passivo del transitivo nelle lingue Caucasee’. Ella si può immaginare con quanto ardore mi sia messo alla lettura di questa primizia desiderata; ma mi accorsi ben tosto che l’acutezza e varietà delle sue immagini incrociando il loro effetto  con una causa del tutto opposta, colla mia ignoranza profonda dell’argomento (e di molte altre cose), mi rendesse indispensabile procedere, leggendo, più adagio di quanto avrei voluto. Poiché Ella, mi permetta di dirglielo, nella sua aristocrazia di scienziato non pensa che all’espressione più diretta e concisa delle sue investigazioni sottilissime, e pensa ottimamente, rispetto alla scienza. Ma quelli, che, come me, non si possono nemmeno chiamar Liebhaber di lingue caucasee, debbono, per colpa loro, stentare alquanto a seguirla; cosa in cui il  progresso scientifico non ha che fare. 
Tuttavia anche solo da quel tanto, che sono riuscito a leggere ed a capire sinora mi si è rivelata di botto la grande importanza del Suo studio, così ricco di episodi linguistici svolgentisi con ampiezza meravigliosa dall’unica trama, ch’Ella regge con mano sicura dall’un capo all’altro del suo lavoro. E si che non poche finezze mi debbono di necessità sfuggire per l’oscurità grande, in cui mi trovo rispetto alla lingua in questione. Leggendo e rileggendo cercherò di formarmi un concetto più adeguato che sia possibile dell’opera sua;  e mi riservo di aggiungere allora altri ringraziamenti a quelli che Le mando ora. Solo mi dorrebbe ch’Essa disponendo di un numero non grande di esemplari, ne avesse sacrificato uno a me, potendolo devolvere a chi per il sapere fosse più alto assai di me ad intendere l’opera Sua. Mi rincrescerebbe certo non poter conservare il suo scritto; ma per non essere indiscreto, sarei pronto ad obbedire a’suoi cenni in questo e in altro. Né perciò suonerebbe la mia gratitudine verso di Lei, che Le professo con grande devozione obblmo servre 
Né perciò suonerebbe la mia gratitudine verso di Lei, che Le professo con grande devozione 

obblmo servre

Claudio Giacomino

