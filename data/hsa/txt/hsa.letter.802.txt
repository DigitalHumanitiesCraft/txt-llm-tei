Milano, 23/4/77
Mio Egregio Signore e Collega,
Perdoni se non risposi subito alla Sua prima lettera. Indagai, aspettando di vedere un po’ più di lume. Ma anche adesso le condizioni son tali, da costringermi, o ad essere brevissimo e un poco sibillino, o a scrivere lunghissimamente. Preferisco appigliarmi al primo partito. Come le cose stiano, Ella lo saprà, dalla corrispondenza tenuta col prof. Ascoli, fors’anche meglio di me, che neppure sono ben sicuro se il mio nome figuri adesso oppur no, appiè del manifesto italiano. Supposto che sì, ho paura di aver le mani poco libere. Ma certo, di quel tanto di libertà che mi resti, non mancherò di far uso per sostenere le idee che mi pajan buone e combattere quelle che non mi sembrino approvabili, ogniqualvolta possa, senza troppo pericolo di far nascere mali maggiori.
Mi è grato di cogliere questa occasione per esprimerle i sensi della mia profonda stima, e dichiararmi

Suo devotissimo

Pio Rajna

