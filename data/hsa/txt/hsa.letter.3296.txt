 Pompei li 6 Nov. 1868 
 Carissimo Signore! 
Si maraviglierà di ricevere le mie notizie da 

Pompei, e vieppiù quando saprà che già mi trattengo qui quasi un mese. Bisogna dirle che il mio soggiorno non è troppo volontario; ché, fuggendo da Napoli bell’e svaligiato, mi ritirai in quest’asilo lontano dalla furba civiltà, per mangiare pane casalingo e un po’ raffermo e bere vino nostrale e un poco acido, Inoltre per girare fra muricciole antiche e diciferare qualche graffito sgarbato (note 1). Così mi viene dopo la villeggiatura Aricciana (note 2) quasi immediatamente la villeggiatura Pompeiana; e dopo aver combattuto tre mesi coll’idioma delle montagne Albanesi (note 3) senza vincerlo, sono entrato in una lotta ancor meno felice coll’idioma più rozzo di questo bel paese. I miei studj sul romanesco sono stati continuati la state passata e, per fornirli, ho l’intenzione d’annidarmi fra i Trasteverini, quando sarò ritornato a Roma. Potrebbe Ella informarmi in qualche modo quant’alla letteratura dei dialetti Toscani (conosco una sola cosa, del Nerucci (note 4); ma senza dubbio ci saranno ancora altre della stessa categoria)? Perciocché in tutte queste ricerche m’interessa il più lo svariamento graduale de’ dialetti; e sarebbe cosa importantissima per me di ottenere saggi linguistici dalle stazioni intermedie tanto fra Firenze e Roma, quanto fra Napoli e Roma. Per esempio si tratterebbe di conoscere i confini del cambiamento del l in u, i, e r (nap. 
auto, rom. ant. (note 5)aito, rom. mod. arto) (o in n nel solo vocabolo antro), di quel del d in 
t (Matalena, Alessantro ecc.), dell’assimilazione nn = nd, della pronunzia grassa del s (buošco, šcusa a Napoli; un poco già a Roma), delle forme dell’articolo er e lo, della discongruenza amici mia, Signori mia, Carlo mia ecc.
Le ringrazio molto della Sua raccomandazione al Marchesino Ferrajoli (note 6), che s’è mostrato gentilissimo con me. Non verrà Ella mai a Roma papale? Spero che in questo caso mi visiterà. Creda per altro che io sto sempre desiderando di renderle qualunque servizio. Tanti saluti al Sig. Comparetti (note 7). E scusi la fretta colla quale s’accorgerà sia scritta questa lettera.
Tutto il Suo
Hugo Schuchardt

(Istituto archeologico, Campidoglio, Roma).
_____________________________________________1 Le impressioni e le ricerche del soggiorno pompeiano sono illustrate da Schuchardt nell’articolo Pompei und seine Wandschriften, apparso nel 1872 nei «Beilage zur Allgemeinen Zeitung (Augsburg, München)» alle pp. 1-38 (HSA 018).2 Cioè di 
Ariccia, cittadina a sud di Roma nell’area dei Colli Albani.3 I Colli Albani, a sud-est di Roma.4 


Gherardo Nerucci, 
Saggio di uno studio sopra i parlari vernacoli della Toscana: vernacolo montalese (contado) del sotto-dialetto di Pistoia, Milano, G. Fajini e Comp., 1865.
5 Sull’originale ant. rom., con segno di invertire l’ordine dei due termini.6 Cf. n. 4 alla lettera 04-0083.7 Cf. n. 1 alla lettera 01-HS_ADA_01.