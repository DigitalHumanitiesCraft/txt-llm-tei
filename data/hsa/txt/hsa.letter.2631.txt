(Italia) Cetraro (Cosenza), 14-IX-99
Ill.mo Professore,
Le spedisco due copie del 2° vol. del mio "Popolo di Calabria". (note 1) Vorrei fosse conosciuto da altri. Mi scriva, e sarò lieto se potrò darle notizie interessanti. Conosco molto bene i luoghi e le cose di Calabrie [sic].
Quel fuso che spedii a Lei e al Professor Ive (note 2) serve a produrre tanto dalla materia fissata alla conocchia che ad unire due o più fili fatti. È il solo fuso che viene usato. Non se ne hanno altri da queste parti. Gli albanesi delle colonie calabre (note 3) l’hanno a spegnitoio, come quello che Lei conosceva prima di vedere il mio. In alcuni paesi, come questo, l’uso della conocchia non si conosce che da pochi: il popolo fila, appuntando la materia (o canape, o stoppa, o lino, o bambagia) alla cintola. I marinari nel filare girano a sinistra e nel ritorcere a destra; gli altri filano girando al contrario il fuso. Altre specie di fusi, da queste parti, non si conoscono. Forse nei paesi silani potrà variare la forma, e però, se me ne darà l’incarico, ne prenderò notizia. Poichè il Prof. Ive si compiacque scrivermi che gli era piaciuto il 1°volume (note 4) io ho messo il nome suo e quello del suo collega nei miei libri.
Tanti saluti

Devotissimo

Giovanni de Giacomo

_____________________________________________1 Cf. nota 1. È interessante qui rimarcare che tra le note di Schuchardt si trova una lista di libri che egli probabilmente inviò a casa dalla Sicilia nel 1901. Tra questi figura anche “G. de Giacomo Calabria II” (Werkmanuskripte 17.1.3.5, p. 40). Non è tuttavia, purtroppo, possibile stabilire se Schuchardt ne portò con sé una copia per qualcun altro, nonostante egli possedesse già un esemplare.2 Antonio Ive (1851-1937), romanista istriano e professore a Graz, che condivise l’interesse di Schuchardt per il mondo rurale e gli oggetti utilizzati nella filatura, nella pesca e nella raccolta e trebbiatura. Il fuso in questione è con ogni probabilità quello conservato all'Österreichisches Museum für Volkskunde (
ÖMV/63.443) e facente parte della collezione di oggetti di interesse etnografico che Schuchardt riunì nel corso di molti anni.3 Per le comunità albanesi in Italia cf. 
Savoia 2010.4 Non è stato possibile rinvenire i carteggi del De Giacomoe nemmeno le lettere indirizzate a Antonio Ive. Nel museo civico della sua città natale, Rovigno nell’odierna Croazia, è conservata la sua biblioteca, ma, stando alle informazioni forniteci via email, non la corrispondenza.