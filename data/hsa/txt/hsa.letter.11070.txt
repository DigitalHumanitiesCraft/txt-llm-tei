Pisa, 23 I 1911
Illustre e venerato S. Professore
Sono stato malato d’influenza e non mi sono ancor rimesso del tutto. Ciò Le spieghi il ritardo di questa mia. Io mi dolgo amaramente di averLe aperto il mio cuore; lo feci, contando sulla benevolenza, sull’affetto ch’Ella mi vuole, lo feci così come l’avrei fatto col mio adorato Genitore, se lo avessi qui vicino a confortarmi, a sostenermi su per l’aspra via. 
Se avessi saputo di darLe dolore, quelle linee non le avrei scritte mai. Sappia ch’io terrò le sue pagine su ‘volantino’ tra le cose più care, come gli altri doni avuti da Lei. Se Ella verrà qui, potrò portarglielo la prossima primavera. 
Che la sua salute sia pur sempre cagionevole, mi rattrista, non Le so dir quanto. Vorrei darLe il corpo mio, le forze mie, se non temessi che nel cambio fosse per toccarLe la peggio; anch’io sono kränklich (e quanto!) e il mio maggior dolore è che la mal ferma salute non mi consenta di dedicare allo studio tutte le ore ch’io vorrei. 
Quel ‘misero’ voleva dire ‘piccola, piccolissima parte’ ‘bricciola’; voleva dire che, anche avessi torto in quel piccolissimo punto, la mia Replica nulla perderebbe in veritá o in giustezza, Sarebbe una macchiolina nera nel candore di una muraglia. Non sono io certo di quelli che proclamano misera la verità, sia pur piccina fra tutte, che riesce all’uomo di aggiungere al patrimonio più sacro e puro, fatto di sacrifici e di abnegazione, alla scienza?
Le augura ogni bene il dev.mo e ricon.mo suo
Merlo

