Caro e illustre amico,
Abbazzia, 20 II 1907.
S’ammalò mia moglie in quelli dì e non lievemente. Da che abbandona il letto, respiro anch‘ io e leggo con la consueta ammirazione le etimologie sue così nutrite, che tanto di mondo e di vita abbracciano. (Badi ch‘ io vissi parecchio tempo nel canton Ticino, senza essere Ticinese affatto), leggo anche la lettera che aggiunge (note 1) e che alquanto mi contrista il cuore. „Sie sind nicht auf den Kernpunkt gestossen“. La psicologia di quella trista faccenda? La radice prima del primo attacco Salvioniano?  Dovrei vivere stretto alle costole del linguista di Milano per sorprendere le mosse sue prime e le ultime, e spiare gli affetti e gli sdegni. In tutte le umane faccende, e nel cuore degli uomini tutti scoppian incendi da minime faville. Salvioni ancora facesti ad inasprirti così, perchè aggredire anche in nome di un principio che urta con quello altrui? Non mossi questa domanda a Milano. Le dissi come poco opportunamente apparvi in un generale tramestio, ma spiai qualcosa, vidi della bracia accesa, mi sentii male al cuore. Scrissi poi a Lei, amico, profondissimamente affezionato più che non lo sia con altrui, in  Italia, o in Ispagna o altrove, e perfettamente convinto ch‘Ella mettendo nel variabil spirito umano assai più che nelle povere e rigide leggi la radice del linguaggio, aveva mille ragioni sull’avversario suo. Le dissi di aver calma, di non turbare la sua quiete e la sua coscienza per questi screzi e per l’urto di principi. Lo repeto ancor ora benchè Ella mi creda sì poco psicologo. Se avessi tempo per dedicarmi uno o due anni esclusivamente al campo linguistico e metter tutto il glottologico sostegno a quello che è un mio filosofico concetto, e credo sano, sanissimo, scenderei in campo anch’io  e militerei con lei. Senza ire, senza crucci. Ora io vedo a me dattorno un labirinto di lavori che m’attendono, e per giunta m‘hanno dato un nuovo battesimo di germanistica! (note 2)
C’è bisogno di mandar al diavolo l’Italia intera perchè un Italiano la scotta? Ella desiderava il discorso. Ed io con mirabil prudenza l’acquistai, e siccome era a Lei destinato, lo percorsi con rapidità fulminea., per non tardare l’invio ed aggiunsi quel mio giudizio. Del resto la Sua risposta è ottima e luminosa. Solo non veggo in alcune troppe recise affermaz.i del S.i adombrato il Suo nome. Meglio valeva non fiutarvelo … Non ti curare … Ahimè, c’è bisogno di mordere e di rimordere?
Anche nella faccenda Trombetti (note 3) Ella ha pienamente ragione. Lo dissi al Tro. e ad altri e mi propongo di dirlo con maggior  calore ancora nel prossimo maggio in Italia, nel Marzo e nell‘ Aprile. Dovevan darle i grandi uomini d’Italia l’infallibil giudizio!
Lasci queste miserie. Un cuor pieno d’affetto lancia questo grido. E più si affligge, più  cresceranno l’ire. Io son piccolissimo. M’hanno addentato. Dio sa con qual canina rabbia. Piansi. Grondai sangue. Ma risposi tacitamente e non ci pensai più.
Ha l’aria di un predicozzo morale questa mia? E fatto a Lei! No. Ma ho preso dolore al dolore altrui, e penso  che la „sera“ della Sua vita deve assorbire la luce tutta del sole che desfavilla, scacciar ogni nube che s’addensa.
L’abbraccio

il Suo

Dmo
A. Farinelli

_____________________________________________1 Die Briefe Salvionis an Schuchardt sind noch nicht transkribiert, aber datenmäßig passt keiner, da zwischen dem 24.8.1906 und dem 2.12.1911 eine Lücke klafft.2 Seine Berufung nach 
Turin. – Die 
Germanistik füllte ihn offenbar nicht aus, denn am 23.6.1908 schreibt er an Menéndez Pelayo: „Iniziata la cattedra mia di germanistica a Torino, spero fra un anno o due, di aggiungere quella, or assegnatami con entusiasmo dell’intera facoltà, di letteratura spagnuola, e allora, se non troppo rapidamente decadrò, anche gli studi miei prediletti avanzeranno un po‘ anche in Italia“ (

Sánchez Reyes
, 1948, 248).3 Alfredo Trombetti, „Delle relazioni delle lingue caucasiche con le lingue camitosemitiche e con altri gruppi linguistichi. Lettera al professore H. Schuchardt“, Giornale della Società asiatica italiana 15, 
1902, 177–201;16, 
1903, 145–175.