Illustre e Venerato S. Professore.
Rientrando da una peregrinazione nella Svizzera italiana, trovo la Sua graditissima che m’aspettava da parecchi giorni e m’affretto a rispondere. Son sicurissimo di averLe mandato una delle prime copie della mia Nota sulla Forficula auriculare; mi ricordo anzi ch’Ella me ne ringraziava subito subito e me addettava un punto della Zeitschrift ove Ella aveva toccato del perché delle denominazioni auriculari e sim. Le poche copie che ancor mi restano di quella monografia, sono a Pisa; e però non posso per ora mandargliene un altra come vorrei. S’Ella lo desidera, potrò mandarLe la copia che ho serbata per me e che mi segue dovunque, essendo uno costume di annotarvi nel margine nuove voci, nuove idee ecc; me ne scriva, dirigendo a Portovaltravaglia (Como) e saro ben lieto di sodisfare il Suo desiderio.
Grazie infinite d’avermi donata una Sua (la aspettavo da molti mesi ansiosamente!) e auguri fervidissimi d’ogni bene. Quanto a quella domanda, vedo che Le duole il rispondervi; e però non insisto. Nella lotta ch’io sto combattendo serenamente per la verità, per la scienza, o prima o poi, ne son certo, si finirà col darmi ragione; per ora seguitiamo su per l’aspro cammino! 
Con la osservanza e ammirazione più profonda, mi abbia per il devt e obblig.mo Suo 
Clemente Merlo
Portovaltravaglia, 10 sett. 1909

