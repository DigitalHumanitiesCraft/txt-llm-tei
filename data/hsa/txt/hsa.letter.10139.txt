Chiarissimo sig. professore,
 Ieri soltanto seppi dal prof. Ascoli, che Ella ebbe la bontà di inviarmi, or sarà un mese, alcuni de’ suoi pregiatissimi scritti, che per disvio delle nostre Poste non mi pervennero né punto né poco. Rimasi sorpreso e turbato dal pensiero, che Ella mi potesse credere tanto negligente da non ringraziarla di così squisita cortesia. Avrei fatto assai prima quello, che faccio ora, chiedendole scusa del mio silenzio involontario, se le ore accresciute di lezione ed altri disturbi indipendenti dalla scuola non mi avessero impedito di mandare innanzi un po’ più presto le mie corbellerie bascologiche, e perciò anche di importunare il prof. Ascoli come osai d’importunare Lei con quei pochi fogli di note rispettose all’articolo, ch’Ella si degnò di pubblicare intorno a quel certo mio zibaldone. (note 1)
Pertanto La prego di accettare, anche in  ritardo, l’espressione sincera della mia riconoscenza per tutte le sue bontà, e di scusarmi se Le scrivo in 
italiano, perché so che Ella ne è padrone come del tedesco; ed io valendomi di quest’ultima lingua avrei troppa paura di farla ridere. 
Me le rassegna coi sensi della più schietta ammirazione.
Dev.moClaudio Giacomino prof. al Liceo Aless. Manzoni, 
via Dante, 16, Milano
11 di Giugno 1893

_____________________________________________1 Schuchardt (1892) Brevier/Archiv No. 263 aveva aveva recensito il lavoro del Giacomino (1892). 