Trieste, 4 novembre 1883.

Chiarissimo sig. Professore!
Essendo stato indisposto, non mi fu possibile rispondere prima d’ora alla gradita Sua del 18 p.p.m. La prego, quindi, di volermi gentilmente scusare dell’involontario ritardo.
L’italiano slavizzato parlasi nel Litorale dagli Slavi- non dagli Italiani. In singoli luoghi della costa l’italiano è anzi puro da slavismi: così a Isola, a Pirano, a Umago ecc. Nell’interno, come a dire nei dintorni di Pisino e di Pinguente e in altri luoghi (però soltanto fra’contadini slavi) parlasi l’italiano slavizzato a cui Ella allude. Anche a 
Trieste una certa parte della popolazione, quella, cioè, che non è triestina di nascita, ma venuta dal Carso o  o dalla Carisiola o da altri paesi slavi – (e sono, per lo più, braccianti, operai e serve)- parla un italiano, che alla pronuncia e alla sintassi sa molto di slavo. Predomina in questa gente la tendenza a storpiare le voci italiane; al c ed al gduri, sostituiscono volentieri l’h aspirata; così da gamba, hamba; da brache (Hosen) brahe, ecc.
Una particolarità sintattica è l’omissione costante dell’articolo determinato. Mentre il Veneto direbbe: el parón ve ciama (der Herr ruft euch), nell’italiano slavizzato si direbbe: parón ve ciama, a tacere della differente pronuncia della n, perché mentre i Veneti e tutti gl’Italiani  della costa istriana pronuncerebbero la n in modo da assimilarla bene all’o, gli slavi la pronunciano staccata. Uno straniero non se ne accorge subito, ma se ne accorgono sempre gl’Italiani. Altra curiosità sintattica dell’italiano slavizzato è l’uso della voce indietro (indrío) per indicare il ripetersi d’una cosa qualsiasi. Dicono, p.e., piove indrío per piove di nuovo o nuovamente; mi scriverò indrío a mio fradel per mi scriverò de novo a mio fradel, come direbbero i Veneti e gl’Istriani di nazionalità italiana.- Questo indrío (indietro) invece di nuovamente è adesso una vera piaga del dialetto triestino, in cui s’è introdotto da 60 anni a questa parte, sicchè non l’usa soltanto  la plebe, ma anche molte persone relativamente civili. Le numerose scuole italiane mantenute dal Comune in tutti i distritti della città riuscirono però da 10-12 anni a questa parte a migliorare alquanto le condizioni del dialetto locale.
Curiosi sono a Trieste, nel basso popolo, ed anche fra gli Slavi d’Istria, certi comparativi rinforzati: più meglio (più mejo) più peggio (più pezo).
Anche le costruzioni sono spesso sbagliate.
Mi vedo anche, invece di anche mi vedo ecc., come direbbero i Veneti.
Più mi no scrivo, invece di mi no scrivo più, come dicesi nel dialetto veneto.
Così na bella ragazza nach Botteri su Trieste  (note 1)
Frasi (note 2) non italiane sono: Sono le tre ore (Xe tre ore), dove in italiano si usa soltanto il numerale preceduto dall’articolo determinato. In italiano dicesi bensì sono tre ore che ti aspetto (es sind drei Stunden, dass ich auf dich warte), ma non però sono le tre ore – (es ist drei Uhr) – ma, invece, sono le tre – le quattro ecc.
In certe parti del Veneto si costruiscono i verbi riflessivi col verbo avere. P. e. me go divertío (ich habe mich unterhalten) – Fra gli Slavi che parlano l’italiano si sentono oltre a ciò questi verbi senza il pronome riflessivo; dicono, p. e., go divertío – il che tradotto letteralmente vorrebbe dire ich habe (jemanden) unterhalten, mentre essi intendono io mi sono  divertito.
Numerose sono le cose che si potrebbero notare, ma a ciò fare ci vorrebbe tempo. Al susposto aggiungo ancora questo che nel dialetto triestino prepondera lo scambio quasi continuo del congiuntivo col condizionale. Dicono, p. e., mi ghe prestassi bezzi si gavaría, ich würde Ihnen Geld leihen, wenn ich welches hätte.
Mi prendo la libertà di mandarle un foglietto umoristico, nella seconda pagina del quale Ella troverà un comunicato scritto in italiano slavizzato. (note 3) Viene da sè ch’è uno scherzo. La lingua però è tale quale viene parlata dagli Slavi, specialmente contadini.
La prego di comandarmi liberamente, che mi terrò sempre onorato di servirla.
Io sto pubblicando adesso gli scritti del Besenghi (note 4) con una biografia e parecchie annotazioni. Poi mi dedicherò ad un altro lavoro di genere storico, per il quale ho a mia disposizione un bel numero di documenti rari ed inediti. (note 5)
Mi scusi se pur adesso non potei scriverle più di così. In ogni caso, se ha bisogno di qualche cosa, mi scriva senza riguardi.
Godo frattanto di potermi segnare con perfetta osservanza
Suo devotissimo
Oscarre de Hassek
 Professore nel Ginnasio
 di Stato.

_____________________________________________1 Am unteren Rand: Così una bella ragazza nach Botteri zu Trieste.2 Darüber mit Bleistift (vermutlich Schuchardt): più come = più che ganz ?? [Wort nicht entziffert]3 Nicht beigefügt.4 Poesie e prose / Besenghi Degli Ughi; pubblicate per cura di Oscarre de Hassek, Trieste: tip. G. Balestra e C., 1884.
5 

Hassek, Sultan Jahja dell'imperial casa ottomana od altrimenti Alessandro conte di Montenegro ed i suoi discendenti in Italia : nuovi contributi alla storia della questione orientale e delle relazioni politiche fra la Turchia e le potenze cristiane nel secolo 17. / pubblicati da Vittorio Catualdi, con la scorta di documenti diplomatici finora inediti tratti da parecchi archivi di stato e privati, Trieste: G. Chiopris, 1889
.