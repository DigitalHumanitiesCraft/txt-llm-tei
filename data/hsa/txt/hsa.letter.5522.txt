Caro e illustre amico,
Gmunden, 28 IX 1909
Ho ricevuto e subito letto il suo opuscolo (note 1) ch’Ella con gentile pensiero m’invia, felice di ritrovare in Lei, sommo maestro, quelle idee direttive nelle indagini della nostra fugacissima e mutevolissima vita che pur me guidano, pover uomo, ma di qualche esperienza. E come non dovrei esultar io, se un linguista del Suo calibro, da alta vetta guardando  al piano ritrova nell’individuo la vita spiritual vera, non nei gruppi, nelle schiatte, divise per nostra comodità, e un evolversi di quella vita negli ambienti di civiltà che si succedono, foggiandosi e rifoggiandosi in perpetuo, se allo scienziato addita l’uomo e l’anima e il gran complesso di coltura da sostituirsi al tronco, al corpo, alla parola irrigidita! Lo storico che è tutt’uno col filosofo, penetra nell’anima dell’artistica creazione appunto come nell’anima della creazione linguistica, cosa dello spirito l’intuito  fantastico quanto la lingua che dall’interiore rampolla; del passato lo storico fa tesoro perchè innestatosi via via nella vita che tutto seco si trae nel suo fluire perpetuo e s’afferma nell’attimo che fugge e che ha in sè Dio, l’infinito, l’eterno.
All‘„imitazione“ non concede Ella forse un valore eccessivo? Pur l’esperienza sua è di grandissimo peso, ed Ella l’espone con quel brio e quella chiarezza, e quell’amor fino ch’è in ogni Suo scritto. Un alito di giovinezza spira in lei ognora.
 Doveva proprio citare il Nordau (note 2) (Lombrosista nel fondo) come autorità nel dichiarare l’individuo come centro dell’essere? Il Nordau non è che brioso recitatore delle idee altrui, e meno filosofo ancora del Wundt con cui Ella con tanta ragione e trionfalmente polemizza. (note 3)
Venni di aggiungere al mio discorso sulle razze che aveva pure la sua portata, e che in Germania s’è sepolto con riso ed indifferenza, uno sull’ambiente che lo completerebbe e approfondirebbe. (note 4) Ma or preparo lezioni e lezioni!
Ella frattanto sarà a Graz l’anima vera della filosofica e filologica famiglia. Potessi accarezzarla un poco anch’io! Spiccare un volo leggero, vedere, parlare, ammirare e poi tornare!
E‘ con Lei il Bertoni? (note 5) Io andrò a Monaco il 5 di ottobre e il 10 sarò da mio padre al Lago Maggiore e il 18 a Parigi. 
Addio Suo
A. Farinelli

_____________________________________________1 
Schuchardt, „
Sprachgeschichtliche Werte“, ΣΤΡΩΜΑΤΕΙΣ. Grazer Festgabe zur 50. Versammlung deutscher Philologen und Schulmänner, Graz: Selbstverlag des Festausschusses, 1909, 155–172.2 
Max Nordau (1849-1923), österr. Schriftsteller und Zionist. Schuchardt zit. ihn gleich zu Anfang (S. 1): Das menschliche Individuum sei Träger alles Seins und Tuns;  es gebe keine Massenseele, wie Nordau in 

Der Sinn der Geschichte
, 1890, 127ff. ausgeführt habe.3 Wilhelm Wundt (1832-1920), deutscher Physiologe, Psychologe und Philosoph; vgl. Schuchardts Korrespondenz mit ihm, ed. von Johannes Mücke u. Katrin Purgay, 2015 (HSA).4 Im Druck nicht nachweisbar.5 Die umfangreiche Korrespondenz Farinellis mit Bertoni findet sich in 
Modena, Biblioteca Estense, und harrt noch der Auswertung.