 [8. 1. 1873]
Caro e riverito amico,
La ringrazio de' Suoi cortesi augurj e glieli ricambio di vivo cuore. Mi congratulo poi grandemente della Sua promozione, e più bisognerebbe congratularsi con l'Università che L'acquista.  (note 1) Ancora mi rallegra vivamente il sentir che L'avremo fra noi nel prossimo autunno; e insomma la Sua lettera, per essere così breve, non poteva riuscir più bella.
Solo ci sarebbe voluta un'appendice, nella quale fosse detto, ch'Ella mi manda o mi prepara qualche Suo lavoro per l'Archivio. Ma Ella, che è troppo buona per il padre, ha spietatamente dimenticato questo povero figlio di lui, ed è troppo naturale che io mormori, come sogliono coloro che vorrebbero avere quei diritti che non hanno.
Intanto io Le unisco il resto del primo volume e la Carta (note 2), e La prego che mi voglia sempre bene e mi creda
Suo affmo

G. I. Ascoli.

Milano, 8 gennajo 1873.
Dirigo ancora a 
Lipsia, nulla avendo sentito in contrario; e ritengo, ad ogni modo, che ogni cosa Le sarebbe rispinta dov'altro Ella fosse.
_____________________________________________1  Schuchardt wurde 1873 Professor in 
Halle.2  Dem AGI 1 (1873) ist eine Karte des ladinischen Sprachgebietes angefügt.