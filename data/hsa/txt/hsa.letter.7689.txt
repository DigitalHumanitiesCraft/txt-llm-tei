Napoli Largo Latilla 6
 10 luglio 
Mio caro Schuchardt,
È un bel pezzo che tu non mi dai alcun segno di vita, nè io ne do a te. È un mero caso, ma è un caso che comincia a darmi molestia. Ogni giorno più mi cresce la smania di sapere dove stai, come stai, cosa fai. Ti prego di scrivermi una cartolina almeno, se questa mia, come spero, ti giungerà. Di me non posso dirti altro se non che séguito a lavorare come un cane, e oltre ciò ho mille faccende d’altro genere alle mani, che devo subire come senatore o come vicepresidente dei Lincei o per altri uffici non meno gratuiti e non meno faticosi e ansiosi (note 1). Sto bene, salvo qualche nuovo acciacco noioso e un po’ di peggioramento nella vista. La mia famigliola è sempre quella, e sta abbastanza bene; ed è sempre quella anche nel ricordarti affettuosamente e nel desiderare tue buone nuove. Addio di cuore
il tuo aff.mo
F. d’O.

_____________________________________________1 D’Ovidio era stato nominato senatore il 3 dicembre 1905 e vicepresidente dell’Accademia dei Lincei il 16 giugno 1904: cf. Monica C. Storini, Francesco D’Ovidio (1916-1923), in Umanisti e presidenti. L’Accademia Nazionale dei Lincei (1900-1933), a c. di Raffaella Simili, Roma-Bari, Laterza, 2017, pp. 67-95: 86.