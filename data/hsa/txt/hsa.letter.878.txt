Carissimo amico,
Una impreveduta e imprevedibile complicazione di cose mi costringe a partirmene da Milano la sera del 17. Sarò di ritorno per il 25, o giù di lì; e provo un grandissimo rimorso per aver forse cagionato un'inutile e rincrescevole modificazione nel Suo itinerario. Ma Ella vorrà scusarmi, io spero, considerando la necessità ineluttabile a cui soggiaccio, e anche pensando che nessun castigo potrebbe essere per me più grave di quello a cui vo incontro se così perdo la Sua bella visita. Spero tuttavolta ch'Ella sia in caso di differirla o venga a raggiungermi a Roma, dove arriverò la sera del 18, per rimanervi tre o quattro giorni almeno. Il peggio è che non so bene dove dirigerle la presente, acciò Le arrivi con minor ritardo. Mi perdoni, ad ogni modo, e perdoni anche la fretta; e mi ami sempre.
 Suo affmo

G. I. A.

Milano, 10 ott. 73.
