Illustre S. Professore.
Grazie degli auguri di cui ho grande bisogno e che Le ricambio centuplicati con tutta l’anima! Grazie del Suo affetto! Ma io non posso essere contento sotto la sghemba torre, perché non è possibile Ella non veda la differenza ch’è tra le pagine mie e quelle del Bartoli ed Ella tace e mi toglie il conforto di una Sua parola. “LE altrui follie” mi scrive persona a Lei cara, F. d’Ovidio, mi atterriscono. A tanto siamo arrivati? E Lei?
S’Ella non è con me, me lo scriva senza riguardo, ma non si chiuda in cotesto doloroso silenzio e creda all’ammirazione e devozione infinita del Suo
C. Merlo
 E dell’Ive che mi può dire? Come sta l’Ive? Pisa, 29 nov. 1908

