Illustre Signor Professore,
Io non ho parole per ringraziarLa come vorrei della Sua dolcissima lettera, che ho meditato a lungo e che mi ha profondamente commosso perchè io vi leggo l’affetto ch’Ella voleva al povero Padre mio. Io non scrivo, nè parlo correttamente la lingua Sua, Illustre Professore, ma l’ho studiata con grande amore ed ardore, cosicchè mi riesce facile seguirvi qualunque ragionamento o pensiero; La Zeitsch. del Gröber (note 1) non manca alla Biblioteca di Torino, dov’io la consulto di spesso, ed è tra le Riviste sfuggite al disastro. Appena io lasci queste vallate, ove sto compiendo alcune ricerche, (note 2) io leggerò con la profonda attenzione ed ammirazione, con cui soglio leggere ogni cosa sua, l’articolo a cui Ella accenna e ch’io mi ricordo di avere sfogliato; sfogliato, non letto ancora, sol perché, quando uscì io stavo dando gli ultimi tocchi al mio libro (note 3) e, stampato questo, ho dovuto concedermi un lungo riposo perché m’affligge una grave nevrastenia. 
Profondamente grato per la prova di benevolenza ch’Ella m’ha data e ch’io non potrò mai scordare, me Le professo con la massima osservanza ed ammirazione di Lei devotmo ed obblmo 
C. Merlo
Valtournanche (Aosta), 15 VIII 1904 

_____________________________________________1 Zeitschrift für romanische Philologie, 1877 von Gustav Gröber begründet.2 Vgl. Merlo, „Lessico etimologico del dialetto franco-provenzale di Valtournanche (Aosta)”, ItDial 20, 1956, 135-185 (A-B); 21, 1957, 163-194 (C-D); 22, 1958, 1-34 (E); 23, 1959, 1-42 (F-I). Es handelt sich um Materialien, die vor 1911 gesammelt wurden.3 Merlo, I nomi romanzi delle stagioni e dei mesi; studiati particolarmente nei dialetti ladini, italiani, franco-provenzali e provenzali; saggio di onomasiologia, Torino: Loescher, 1904.