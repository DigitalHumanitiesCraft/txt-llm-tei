Illustre e Venerato Sr. Professore! 
Ho ricevuta, or sono molti giorni, la Sua graditissima, squisita lettera alla quale risponderò a lungo appena lo possa. Il desiderio di rispondere a lungo è stata l’unica cagione del silenzio mio; speravo di poterlo fare un pò presto ma purtroppo l’imminenza del concorso e la mal ferma salute me l’hanno impedito e me lo impediscon tuttora. Le mando queste linee perché Ella non abbia a interpretare altrimenti il silenzio mio. Con ammirazione e devozione se fosse possibile, anche più viva, m’abbia sempre e poi sempre
per il Suo obblig.mo servitore
C. Merlo
Torino, Lamarmora 35
 12-IV-1907 

