Napoli 18 settembre‚ ’97
Mio carissimo,
Dopo un po’ di prostrazione e un po’ di campagna e di bagni sulfurei, mi sento assai meglio (note 1). Molto invece mi duole di sentire che i tuoi nervi siano ancora sofferenti e che la tua signora madre abbia avuto l’incomodo che tu dici (note 2). Ti auguro col più vivo del cuore che il miglioramento continui e che tu possa ancora per molti anni compiacerti di veder colei a cui più si collegano i tuoi più cari ricordi. Come spero che con lo scemar del caldo i tuoi nervi si quetino e ti dian modo di lavorare de buena gana.
Mi ha profondamente rattristato la notizia circa il povero Meyer (note 3). Dalla impressione mia tanto dolorosa argomento la tua. Che peccato! Non mi dici se la casa di salute gli abbia davvero arrecato un po’ di salute, e da questo tuo silenzio traggo nuova cagione di sconforto e di sfiducia. È un vero disastro, che una così bella fiammella di luce chiara e limpida si vada spegnendo.
Sono curioso del tuo nuovo lavoro (note 4). Coi più cordiali saluti miei e di tutta la mia famigliuola sono
il tuo
F. d’O.

_____________________________________________1 D’Ovidio aveva l’abitudine in estate di recarsi per qualche giorno a San Salvatore Telesino (in provincia di Benevento) per sottoporsi a bagni sulfurei, da cui ricavava benefici per la sua patologia oculare: cf. A. Benedetti, 
L’attività napoletana di Francesco D’Ovidio, cit., p. 132.2 La 
madre di Schuchardt era stata colpita da un lieve ictus.3 Schuchardt aveva comunicato a D’Ovidio che G. Meyer era stato ricoverato in una casa di cura.4 In base agli accenni di Schuchardt nella lettera precedente, si ipotizza che il suo nuovo lavoro fossero le Rom. Etym. I.