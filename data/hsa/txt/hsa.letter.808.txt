Firenze, 9 genn. ‘98
Caro amico,
Tre volumi della Pesca – ossia tre parti che costituiscono il volume primo – stanno già da vari giorni presso di me, favoriti dal 
Targioni-Tozzetti, che li mette a disposizione sua per quel tempo che le occorrano. Tardo a spedirli, perché il Targioni ha scordato, si vede, di mandarmi il resto; e ancor non ha risposto alla domanda che gliene ho fatto per iscritto. Probabilmente non gli è riuscito ancor di ripescar ciò che manca; e bisogna usargli molto riguardo, perché al guaio degli anni, si è aggiunta un’indisposizione ostinata. Porti dunque un po’ di pazienza. Desiderio del Targioni sarebbe stato di mandare a Graz un esemplare che non dovesse neppure più fare il viaggio di ritorno; ma un esemplare superfluo non s’è trovato; e, come vede, non pare essersi trovato ancora neppure tutto l’esemplare non superfluo. -
Cordiali saluti

Suo

Pio Rajna

