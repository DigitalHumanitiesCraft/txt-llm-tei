Dogliani 19 ottobre 1873

Caro Sig. Professore,
Finalmente quest‘uffiziale di posta mi avvertí che era arrivato per lei un vaglia postale (note 1) di Lire 185, 56. Io gli domandai se non era possibile farglielo avere d’ufficio ad Halle, ed egli mi rispose che secondo le istruzioni alle quali devono attenersi, egli sarebbe in obbligo di tenerlo presso di sè per tre mesi, trascorsi i quali se il destinatario non si è presentato a ritirarne l’importo, egli deve respingere il vaglia all’ufficio mittente (nel caso nostro a Gotha) ove la somma da esso rappresentata sarà restituita senz’altro a colui che l’aveva depositata.
Però crede che se Ella ne fa istanza in persona potrebbe ottenere che l’ufficio postale di 
Halle si faccia spedire il vaglia ed avutolo lo paghi a lei. Di ció può informarsi Ella stessa e regolarsi secondo il modo che gli parrà migliore.  Ho pure avuto notizie de‘ suoi stivaletti. Corrono avventure un po‘ strane, e forse quando li riavrà avranno subíto tante vicende che vi si potrè scrivere sopra una „storia di un paio di stivaletti“. (note 2)
Principal causa di ció fu la dabbenaggine di mio cugino, il quale mi scrive che appunto erasi avviato alla stazione ferroviaria per spedirmeli, quando s’incontrò in un signore di qui. E gli domandò: quando torna nei nostri paesi? – Prestissimo! gli fu risposto – Allora si compiaccia di far avere presto questo pacco a mio cugino – Volentieri.
Intanto Chiarle (note 3) andato a 
Torino disse a mio cugino che Ella doveva partire e non aveva ricevuto gli stivaletti. Egli corre a cercare colui al quale li aveva consegnati e con suo stupore lo trova ancora a Torino; se li fa restituire ed ora mi domanda che deve fare.
Me li farò mandare e poi se vado a Roma li porterò meco. Se Ella viene a Pasqua a Roma o glieli consegnerò io stesso o li lascierò in luogo ove possa ritirarli, chè certo prima  di partire saprò se Ella verrà o no.
Per conto mio aspetto la risposta ad una mia lettera che scrissi ad un mio amico a Roma e da questo dipenderà la mia risoluzione di andarvi che diventa però ogni giorno più probabile. In tal caso partirei fra 19 o 20 giorni nè là lascierò trascorrere molto tempo senza scriverle di nuovo.
Ella intanto procuri di star bene; accetti i miei saluti con quelli di mia madre e se posso servirlo in qualche cosa mi comandi liberamente.
Suo affmo e devmo

Placido Cerri

_____________________________________________1 Postanweisung.2 Aus einem Brief Ascolis (019-00214) vom 12.10.1873 geht hervor, dass Schuchardt in Dogliani war, offensichtlich zu Besuch bei Cerri. Dort vergaß er ein Paar Stiefel.3 Nicht identifiziert.