Rossano, 18 novembre 1909
Chiarissimo e Stimatiss. Professore,
mi perdoni: la mamma mia, quella donnetta che Lei conobbe a Cetraro e che io adoro, è ammalata, e il mio pensiero è fisso alla cara immagine lontana, e mi manca la lena, trascuro i miei doveri, non so se esista.
Perdoni, Professore, perdoni a me che da vivissima gratitudine sono legato a Lei.
Nella Calabria che io conosco (e la conosco quasi tutta) non si usa né, a memoria de’ più vecchi, si è mai usato il coreggiato. (note 1) Per battere il grano, quando è in piccola quantità, si usa un bastone che chiamiamo 
vetti. Del viviellu o vivello del napoletano, in Calabria non si ha idea. Il vivillo = coreggiato – è anche nella provincia di Salerno; nelle Puglie ha il nome di magliu. A due pezzi è a Napoli e in Salerno; ad un solo in Puglia.
Questo, per ora, posso dirLe. Si conservi lungamente sano. Il 1911, a Roma, avremo una mostra di etnografia. (note 2) Per le Calabrie si sono rivolti al De Chiara! (note 3) Il mio nome non è conosciuto. Che potrà fare il De Chiara?
Le scriverò. Con ossequi 

Per sempre Suo

 G. De Giacomo

_____________________________________________1 Alcune delle informazioni sul coreggiato dato dal De Giacomo verrano riprese da Schuchardt nel suo lavoro sulla trottola e le sue denominazioni in basco (Schuchardt 1924).2 La Mostra di Etnografia Italiana si organizzò nel 1911 nell'ambito delle celebrazioni per il cinquantenario dell'Unità d'Italia e dell'Esposizione Internazionale (cf. Puccini 2005) e vi fu letta anche una relazione di Schuchardt.3 Probabilmente Stanislao De Chiara (1856-1923), dantista cosentino (cf. 
Inzitari 1970) come si può desumere dalla lettera precedente (36-3727).