Firenze, 24 Dic. 1901
Caro Amico,
Ahimè! Né Beatrice, né Francesca, né Lucrezia Borgia mi dettero mai il gradito spettacolo di mettersi a filare dinanzi a me. E neppure ho visto filare le loro ancelle. (note 1) Avrà visto, mi figuro, le une e le altre il D’Annunzio, ma a lui non amo rivolgermi. Mi rivolgerò bensì ad altre persone, meno superuomini e più uomini. Penso, per esempio, al Giacosa, che ha partecipato all’arredamento del Castello d’Issogne, in Val d’Aosta, e che fu l’anima di quella bella intrapresa, che è riuscita il Castello medievale di Torino. Il guaio è solo che il suo medioevo è appunto soprattutto medioevo nostrano, e però non italiano schietto. – Quasi direi che la febbre ve la siete meritata. Non dovevate partire. Firenze vi voleva per sé, fino alla primavera, che avrebbe poi pensato lei a trattenervi. Ma dopo aver detto così, la coscienza mi rimorde, come alla madre di Meleagro dopo che ebbe gettato il tizzo sul fuoco. Basta: mi rallegro che ora vi siete discretamente riavuto dal male, e mi tengo sicuro che non ne porterete nessuna traccia nel recinto del 1902. Mia madre vi ricambia molti rispetti. – Il povero Vitelli ha perduto la sua giovedì scorso. Col Milani e col Comparetti pranzeremo domani; e farò allora i saluti.
Vostro aff.mo
Pio Rajna

_____________________________________________1 Cf. Schuchardt (1899: 37-57) Romanische Etymologieen II (Brevier/Archiv Nr. 335), Schuchardt (1912: 836f.) Sachen und Wörter (Brevier/Archiv Nr. 629) und vor allem Schuchardt (1905) An Adolf Mussafia (Brevier/Archiv Nr. 480).