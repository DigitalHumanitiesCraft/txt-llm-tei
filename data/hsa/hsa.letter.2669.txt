Rossano, 23.12.1909
Mio Illustre e Venerato Maestro,
sì; a Catanzaro come in molti paesi di quella provincia e di Cosenza e di Reggio Cal. Si dice: vatte ccu la piertica e anche: vatte ccu lu vetti, oppure ccu lu palu. (note 1)
Gli è, credo, che, in Calabria, solo una parte del coreggiato esiste: o il manfano o la vetta. Quest’ultima diventa maschile in dialetto, e l’a finale si muta in 
i: ‘u vetti.
Una volta, però, tutto il coreggiato dovette essere usato, qui: se ora è scomparso tra gli attrezzi di campagna, non è del tutto scomparsa la parola, che serviva a nominarlo. Quando questa terra produceva poco grano/questo popolo dovette cibarsi, per molti secoli di granturco e di pan di castagne (?), il coreggiato si ebbe; quando poi la coltura del grano divenne una delle principali, se non la prima, di questa regione, il coreggiato non servì più. E venne su la trigghia o triglia = pietra bucata.
Non scomparve del tutto il coreggiato: per le spigolatrici, a  batter le piccole biche; per quel po’ di spighe che danno i piccoli campi basta un bastone, una pertica: il manfano solo o la sola vetta. Del coreggiato non si è più avuto idea: è rimasto solo nella poesia popolare, o tra i proverbi. (note 2)
Quel mio amico di Cetraro, cui chiesi notizie, non mi ha ancora risposto.
Mi sento mortificato, me lo creda, quando mi dice: scusi, perdoni. Ben fortunato, ben fortunato sono io, quando Ella mi scrive. Ogni Sua lettera che mi giunge, ogni Sua parola mi colma di gioia, mi esalta  mi conforta, m’incita al lavoro, mi riconcilia con gli uomini che talvolta disprezzo. 
Ella perdoni me: posso io dar valore alle mie fatiche, se, nella Patria mia, o non sono conosciuto o non sono curato? Non so se ciò che scrivo potrà portare un piccolo contributo agli studi poderosi della S.a Vostra. Ecco perché ho bisogno di chiederLe perdono e di dirLe che mi compatisca.
Accolga gli auguri affettuosi della mia famiglia, specie della Mamma guarita, e mi creda per sempre
Suo
G. De Giacomo

_____________________________________________1 Citato in Schuchardt (1910: 262s., nota 3).2 Le informazioni date intorno al coreggiato vengono riprese da Schuchardt nella sua pubblicazione al riguardo del 1910 (
Schuchardt 1910: 286s.).