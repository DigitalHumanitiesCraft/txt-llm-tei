Budapest, 1897.10/X.
Igen tisztelt Tanár Úr!
Ma kaptam levelet Bothfaluból (Brenndorf), a kik tudósítottak, hogy az egész vidéken ismeretlen a rince szó (note 1). Meg ma írtam Fogarasba (note 2), talán ott tudnak róla s a mint választ kapok, rögtön tudósítom Tanár Urat.
Engedje meg, hogy most kettős kéréssel folyamodjak Tanár úrhoz:
1) Mikor Gráczban voltam, beszéltünk a 
vlach szóról. Arra kérem Tanár Urat, szíveskedjék megmondani, hogy e szó eredetére hol találhatok pontos adatokat.
2) Azt méltóztatik tudni, hogy Román Sándor meghalt,  s így a budapesti egyetemen a román tanszék megürült. Erre most hárman pályázunk: Moldován Gergely, a kolozsvári egyetemi tanár, Réthy László, a ki “a romanismus Illyricumban” írta meg, aztán én. Tanár úr nagyon jól tudja, hogy az elsőnek tudománya olyan primitiv, hogy komolyan nem lehet róla beszélni; a második egy dilettáns, a ki annyit tud oláhul, mint én angolul. A kándidáló bizottság még e hónapban terjeszti be vélemenyét s azért az ügy s a magam érdekében kérem Tanár Urat, hogy mint legkompetensebb ember írjon a kérdésről Dr. Ponori Thewrewk Emilnek, a ki e bizottság elnöke. Igaz, hogy nekem még sokat kell tanulnom, de érzem, hogy az összes segédeszközök birtokában vagyok s ha még eddig nem is, de a jövőben képes leszek tisztességes munkát produkálni. Ha Tanár úr úgy gondolja, hogy méltatlan vagyok e helyre, tessék egyszerűen figyelmen kívül hagyni kérésemet, bár érzem, hogy Tanár úr szava döntő volna ez ügyben.
Magamat igen tisztelt Tanár Úr nagybecsü jóakaratába ajánlva maradok kiváló tisztelettel
Alázatos szolgája:
Dr. Alexics György

_____________________________________________1 Vgl. die Diskussion im Brief 0034.2 Rümänische Stadt in Brașov, Region Siebenbürgen.