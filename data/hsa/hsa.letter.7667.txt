Napoli 30.12.900 (note 1)
Amico dilettissimo,
Prima che il secolo finisca voglio mandarti un saluto, per non averlo a finire con uno dei maggiori miei rimorsi. Mi hai mandato tante belle cose tue, e io non t’ho neanche ringraziato. Non le ho nemmeno ancora lette, il che aggrava, più che non attenui, le colpe dei ritardati ringraziamenti (note 2). Bensì del non aver letto oltre le solite mie ragioni di ritardo, ho avuto questa: che sono da più mesi intorno a un mio volume su Dante (note 3), che speravo anzi di  poterti mandare in questi giorni come a scusa dell’apparente ozio ed oblio. Te lo potrò mandare forse nel marzo, se pur tu non mi volessi dare la grande consolazione di venirtelo tu stesso a prendere nelle vacanze pasquali. Tutti ti desideriamo. Intanto ti mandiamo infiniti augurii pel nuovo anno e secolo, ed io, fidando che la tua bontà mi assolva di ogni mio fallo, mi dico con l’antico affetto e devozione
Il tuo aff.mo
F. d’Ovidio

_____________________________________________1 Su carta intestata Ministero dell’Istruzione / Consiglio Superiore.2 Non si conservano missive di Schuchardt tra marzo 1899 e dicembre 1900; non è possibile dunque stabilire quali pubblicazioni avesse inviato a D’Ovidio.3 Il volume che D’Ovidio stava preparando sono gli Studii sulla Divina Commedia, Milano-Palermo, Sandron, 1901.