Bpest, 1897. 20/XII.
Mélyen tisztelt Tanár Úr!
Ma telt le a pályázat a román tanszék ügyében. Be akartam várni a dolgok lefolyását, hogy pontosan referálhassak, azért nem írtam mostanáig. Tehát 8-an pályáztunk; öt közülünk számításba se jön. Réthy, Moldován és én maradunk a küzdelemhez, csakhogy ilyenről szó se lesz, mert a miniszter kijelentette, hogy Moldován jön Pestre, én pedig megyek Kolozsvárra. Ez befejezett dolog.
Magantanári colloquiumom e hó elején volt, s utánna egy hétre próbaelőadásom. Bizonyára olvasta Tanár úr, hogy a román diákok milyen tüntetést rögtönöztek ellenem.
Az egész éretlen ficsúrok skándáluma volt, de szerencse, hogy magyar tanulók is voltak jelen, mert különben nagyobb baj is történhetett volna.
Nagyon sajnálom, hogy a kérdezett szavakra nem tudok fölvilágosítást adni. Másoktól is kérdezősködtem, de hasztalan. Tanár úr talán azt gyanítja, hogy a turbókolófa a rom. turbare -val függ össze? Lehetséges, de hasonló kifejezést nem ismerek. Lehet azonban, hogy a magyar túr igének frekventatív alakja. Mindenesetre érdemes volna a dolognak utána járni.
Szinnyei legközelebb megküldi a ”Tájszótárnak” (note 1) újabban megjelent ket füzetét. (???)
A jövő félévtől hirdetek előadást az egyetemen: ”A román nyelv és irodalom a XVI. Században.”
Feleségemmel együtt nagyon megörültünk, hogy Tanár Úr karácsonykor Pestre jön. Csak arra kérjük, hogy akkor bennünket is tiszteljen meg látogatásával.
Magamat továbbra is szíves jóakaratába ajánlva feleségemmel együtt üdvözlöm.
Igaz tisztelője:
Alexics György

_____________________________________________1 Wortschatz der ungarischen Umgangssprache. 1893, 1901. Hg. József Szinnyei. 