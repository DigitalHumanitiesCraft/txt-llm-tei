Ariccia 12 Ottobre [1868] (note 1)

Dottore Stimatissimo!
L’essersi rivolta a me piuttosto, che ad altri, per ritirare dall’Ufficio postale d’Albano la lettera assicurata a lei indirizzata mi ha recato sommo piacere mostrandomi, che si ricorda da me, e che ha riconosciuto, che i scherzi, che qualche volta mi son permesso di farle, non avevano verun scopo offensivo. Son però dispiacente di non aver potuto giovarle a nulla, poiché la procura inviatami non essendo legalizzata non ha alcun valore presso gl’impiegati postali, che non possono per regolamenti consegnare le lettere assicurate, che a persona munita di legale procura. Pertanto se ella vuole, che la ritiri è necessario, che mi mandi una procura legalizzata dal Console Spagnuolo, che rappresenta costì il Governo Pontificio, ed allora potrò spedirla a Napoli. In caso poi ella amasse meglio incaricare qualche suo amico di Roma di tal commissione, io dietro un suo avviso, farò dall‘  Ufficio postale d’Albano inviare a quello di Roma la lettera in questione, e colà il suo amico potrà averla. Scuserà se ho tardato un poco a risponderle ma stante le faccende di campagna che mi tengono continuamente occupato non ho potuto che oggi recarmi in Albano a parlare coll’impiegato postale.
Nella speranza che un altra volta potrò esser più sollecito e fortunato nell’eseguir ciò di cui vorrà incaricarmi, la saluto distintamente.
Suo Servo 

Michelangelo Caretti

_____________________________________________1 Schuchardt hielt sich im September 1868 in Ariccia, einer Gemeinde in der Nähe von Rom in der Region Latium auf. Das liefert auch das Abfassungsjahr des vorliegenden Briefs.