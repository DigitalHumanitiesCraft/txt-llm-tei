Illustre Professore.
Ritornando in questa Torino, dopo alcuni giorni di assenza, trovo la Sua graditissima cartolina alla quale vorrei poter rispondere con quell’agio che purtroppo mi manca. 
Quando io parlo di ineccepibilità delle leggi fonetiche, di suoni identici in tutto e per tutto, io ho presenti non singole voci ma l’unità linguistica di cui esse son parte. Ogni linguaggio possiede un numero maggiore o minore di suoni speciali, dalla varia unione dei quali risultano le singole voci; dato il grande numero di voci che formano il lessico di un popolo, raramente avverrà che un dato suono non ricompaja nelle stessissime condizioni. È tale il caso, ad es., del –K- dei lat. FŎCUS, JŎCUS, LŎCUS. A me non par cosa ardita l’affermare che il –K- di codeste tre voci dovesse necessariamente confluire in uno stesso esito in ciascuna delle lingue romanze, e cioè dare –K- all’it. lett., -ĝ- al lomb., sp., ecc, cadere affatto in franc. ecc. Identico in tutto e per tutto non si potrà dire invece l’ŏ di FŎCUS, JŎCUS, LŎCUS, in quanto che gli va innanzi consonante diversa in tutti e tre i casi (labiale, palatina, liquida)
Un linguaggio romanzo vi potrebbe essere (in realtà la cosa è assai rara) il quale ci desse di quell’Ŏ tre diversi esiti nei tre casi; ma ognuno di questi esiti sarebbe naturalmente l’esito di ogni altro Ŏ cui precedesse labiale, palatina o liquida. Imprestiti in epoche diverse, analogie, ecc. possono turbare la naturale evoluzione delle varie voci; ma ciò non scuote la verità della affermazione che le leggi fonetiche non patiscono eccezione. Ciò è dovuto al fatto che una delle cose più meravigliose, più perfette che esistano in natura, è certamente la glottide umana! 
Grazie della Sua cortesia e bontà; e con la osservanza e ammirazione più profonda m’abbia sempre per il di Lei devot.
Dr. C. Merlo
Torino, la Pasqua del 1905

