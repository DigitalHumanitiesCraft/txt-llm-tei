Napoli 1° gennaio ’97
Mio carissimo,
hai tutte le ragioni di dolerti di me, salvo quell’una che consistesse nell’ascrivere il mio silenzio ad obblio o non curanza. Prima di tutto questi mesi mi son volati non solo nel gran da fare che ho avuto e in fastidii d’ogni genere, ma nelle preoccupazioni continue per la salute della mia secondogenita (note 1), che non è ancor guarita della febbricola di cui già era affetta quando tu fosti qui (note 2). S’è tentato tutto e sempre invano.
Inoltre volevo darti buone notizie dei mss. giorgiani, e non m’è riuscito che potessero esser tali da rallegrarti. Quest’ottobre finalmente il Ministero incaricò il nuovo bibliotecario dell’Università, il già mio discepolo Emidio Martini (note 3), di recarsi a Torre per fare un’inchiesta.  Il Municipio, tenacissimo, ha promesso a lui e fatto annunziare nei giornali, che impianterà una buona Biblioteca (note 4). Così lo facesse, e che tu venissi a passare un mesetto a Torre!
Mi rallegro assai delle ristabilite buone relazioni col Meyer. Mi farai piacere se ne profitterai per salutarmelo caramente.
Non posso alla tua lettera tacitesca rispondere con prolissità ovidiana, perchè avendo trascurato il carteggio per un mese, onde terminare tre miei lavori danteschi (note 5), devo inaugurare l’anno rispondendo a una quarantina di lettere! Ti ho fatto almeno l’omaggio di cominciare da te. Compatiscimi, amami, accetta i saluti delle mie signore e credimi
il tuo aff.mo
F. d’Ovidio

_____________________________________________1 Elvira D’Ovidio.2 Tra l’aprile e il maggio 1896.3 Emidio Martini (Napoli 1852-1940). Valente grecista e cultore di studi bizantini, nel 1900 sarà nominato direttore della Biblioteca Nazionale di Napoli, dopo avere diretto la Nazionale di Palermo, la Braidense di Milano e l’Universitaria di Napoli: cf. Guerriera Guerrieri, Emidio Martini, in «Atti della Accademia Pontaniana», n.s., XXII, 1973, pp. 315-319; Giorgio de Gregori & Simonetta Buttò, Per una storia dei bibliotecari italiani del XX secolo: dizionario bio-bibliografico 1900-1990, Roma, Associazione italiana biblioteche, 1999, p. 120.4 Sull‘affaire dei manoscritti georgiani posseduti dal Comune di Torre del Greco, cf. la nota 1 della lettera XXXIX, CASNS, FDO, HS 11.5 Cf. F. D’Ovidio, Tre discussioni dantesche (Celestino V, La data della composizione e divulgazione della Commedia, La visione d'Alberico), nota letta alla R. Accademia di scienze morali e politiche della Società reale di Napoli, Napoli, Tip. della Regia Università, 1897 (estr. dal vol. XXVIII degli AAN); rist. in 
D’Ovidio, Studii D. C., pp. 418-433, con l’aggiunta di una nuova nota alle pp. 433-447; nonché in Opere, I.2, pp. 183-228. Sulla vasta produzione dovidiana di critica dantesca, v. Vittorio Russo, Gli studi danteschi di Francesco D’Ovidio e la tradizione filologica italiana, in Id., Sussidi di esegesi dantesca, Napoli, Liguori, 1966, pp. 185-215.