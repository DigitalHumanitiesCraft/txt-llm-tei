Illustre Signor Professore.
Le ho potuto mandare solo testè un mio articoletto della Zeitschrift (note 1) ch’io volevo mandarLe con gli augurii più fervidi per il novello anno. Io non so più nulla del tempo, della Sua salute che mi sta tanto a cuore; m’immagino che colpo dev’essere stato per Lei la morte di A. Mussafia, se è stato uno strazio per chi lo conosceva così come per fama uom s’innamora. Le sarò gratissimo s’Ella mi vorrà dar con una linea le Sue notizie desideratissime; con gli augurii più fervidi e con la osservanza e ammirazione più profonda m’abbia sempre 
Per il di Lei dev.mo e ricon.mo 
D Clem. Merlo
Torino, Via Lamarmora 35
 Il I febbrajo del 1906 

_____________________________________________1 Forse Dei continuatori del lat. ille in alcuni dialetti dell'Italia centro-meridionale?