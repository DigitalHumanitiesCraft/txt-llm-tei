Italia = Cetraro (pr. di Cosenza) 24-IV 1900
Illustrissimo Professore,
Ricevo qui, in Cetraro, la Sua cortesissima cartolina, e sono in grado di rispondere subito. In tutta la Calabria, in parte della Basilicata e in alcuni paesi della Sicilia (e, forse, in tutti) ancora si adoperano le falci dentate: (note 1) [disegno], già conosciute ai tempi dei Romani. Il pennato (in calabrese: putaturu) ha questa forma: [disegno]. Viene anche adoperato il ronciglio: [disegno], ma questo non ha sempre il codolo, e, qualche volta, ha il manico e vien chiuso come un coltello da tasca. Queste notizie posso darle con sicurezza. Se vuole, potrò mandarle altre notizie su tutti gli strumenti rurali adoperati in queste contrade. (note 2) Non me lo fa il favore di dire qualche parola, su qualche rivista, del mio libro? (note 3) Costà potrei trovare un libraio che possa occuparsi della vendita dei miei libri? (note 4) Le sarei gratissimo. 
Saluti anche al Prof. Ive.
 (note 5)Dev. e obbl. Prof. Giovanni de Giacomo

_____________________________________________1 All’inizio del 1900 Schuchardt s’interessò molto intensamente ai differenti tipi di falci adoperate nelle diverse regioni europee. Ne testimonia soprattutto la sua pubblicazione 
'Sichel und Säge; Sichel und Dolch I-II' (Schuchardt 1901), in cui Schuchardt menziona anche le informazioni ottenute da De Giacomo (Schuchardt 1901:187).2 Tra le carte conservate nel lascito non sono stati rinvenuti disegni di questo tipo chiaramente attribuibili a De Giacomo.3 
Nonostante Schuchardt fosse stato un recensore molto attivo, non è nota nessuna recensione o altra pubblicazione in diretto riferimento al Popolo di Calabria del De Giacomo.4 Non è possibile rispondere al quesito se Schuchardt fu in grado di fornire a De Giacomo informazioni utili alla distribuzione della sua opera. Data la scarsa presenza (o addirittura assenza) della sua opera nelle biblioteche austriache, si può presumere che la preghiera di De Giacomo non ottenne risposta positiva.5 Antonio Ive (1851-1937), cf. nota 2 alla lettera 2-3692.