Milano, 23 di Gennaio 1901
Illustre sig. professore, 
 Ora che ho avuto tutto l’agio di studiare e ammirare la sua bellissima introduzione critica ai testi del 
Leiçarraga, Le esprimo di nuovo la mia gratitudine non solo per la splendidissima edizione ma eziandio per il grande ajuto, che mi proviene dalle sue sottili e profonde considerazione, che, sotto la modesta apparenza d’una collazione di possibili varianti, toccano i quesiti più importanti di fonetica, morfo-  logia, accentuazione e sintassi basca, e rivelano la mano del maestro e perfetto padrone dell’ardua disciplina. 
La debbo poi ancora ringraziare vivamente di quanto si compiacque di scrivere al senat. 
Ascoli rispetto alla mia povera persona. La condizione, in cui mi trovo da qualche anno m’ha ben costretto a deviare alquanto dagli studi baschi (e, salvo il mio piacere, non ci so vedere alcun male); ma di ciò nessuno è imputabile al-  l’infuori della mia leichtfertigkeit che m’indusse ad avventurarmi troppo, e, per un altro lato, della comodità limitata di cui si gode noi Italiani, quanto al pubblicare alcunchè in riviste o periodici non purchessiano. A ogni modo, la sua benevolenza, come quella pur grandissima del Sen. Ascoli, mi sarebbero di sprone ad adoperarmi del mio meglio, se il cervello restio d’uno che ha varcato la cinquantina non si frapponesse di frequente tra il volere e il potere. Non perciò può scemare la mia gratitudine verso di Lei e il desiderio vivissimo che ogni cosa bella e buona continui ad allietarLe la vita. 
Mi creda coi sensi del più sincero e affettuoso ossequio suo divmo e obblmo servitore 
Claudio Giacomino.

